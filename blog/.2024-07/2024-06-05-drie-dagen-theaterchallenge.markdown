---
title: drie dagen TheaterChallenge
date: 2024-06-05 06:27:00 +02:00
permalink: "/blog/5-6-2024-drie-dagen-theaterchallenge/"
blogger: Esther Hulst
assets:
- path: "/uploads/drie-dagen-theaterchallenge.jpg"
---

*Door: Esther Hulst*

Meteen na de meivakantie startte TheaterChallenge met drie dagen voorstellingen maken op de Rietveldschool in Badhoevedorp. Op deze school komen we al jaren met Theatergroep Zwerm, maar dit jaar voor het eerst met TheaterChallenge. Superleuk en ook een beetje spannend. Voor zo’n fijne vaste klant wil je natuurlijk wel dat alles gesmeerd loopt.

De teams waren rond en ik was mee als technicus en manusje-van-alles. En ik heb genoten. Het was zo leuk en fijn om mijn bedrijf van dichtbij te kunnen observeren, zonder dat ik direct de leiding had. Ben was de dagleider, dit doet hij vaker. En hoe! Hij heette het team welkom, legde de leerkrachten van de school uit wat ze van het team en de dag konden verwachten en wat wij van hen verwachtten. Hij beantwoordde vragen en stelde iedereen op zijn gemak. Ik was stiekem enorm trots. Hij deed het precies zoals de bedoeling was en een beetje beter.

Iedereen ging beginnen aan de dag, beginnen aan de workshops die zouden leiden tot de voorstelling vanmiddag. Het was mijn beurt om uit te laden en op te bouwen. Gelukkig werd ik geholpen door twee enorm behulpzame gymdocenten. Dus stonden alle kisten en tassen zo in de enorme gymzaal. Aan mij en David de opdracht deze gigantische zaal om te toveren in een intiem theatertje.

David kwam namelijk nog even helpen omdat er nieuwe lampen en andere technische spullen waren, het dichtbij huis was en het altijd fijn is als hij het nog een keer uitlegt. De gymdocenten hadden de tribune uitgezet waar de ouders op konden gaan zitten. Daarvoor stonden kasten, banken en matten voor de acht klassen die vanmiddag hun voorstelling gingen spelen. Met al ons licht en geluid erbij was deze gymzaal zo omgetoverd tot een mooi theatertje. David ging weer weg en ik ging lunchen met de docenten.

Tijdens de lunch bespraken we met elkaar wat de volgorde zou worden, welke muziekjes ze wilden gebruiken en waar er op en af gegaan werd. Daarnaast werd er heerlijk gegeten en gekletst. Omdat we altijd met een echt team van docenten komen, een team van mensen waarvan de meerderheid vaker met elkaar gewerkt heeft en elkaar goed kent, is het ook reuzegezellig. Grappige anekdotes, rare verhalen en natuurlijk hoe het met iedereen gaat, worden uitgewisseld. Dat echte team is niet alleen gezellig, het heeft ook voor de school echt voordelen. Zo’n hecht ervaren team laat weinig steken vallen, want ze vangen missers voor elkaar op. Vergeet iemand een ballon? Dan neemt de ander deze voor diegene mee. Weet iemand de volgorde even niet meer? Dan legt een teamlid dit aan diegene uit. Een echt team dus.

Na de lunch gaat iedereen weer aan het werk. De laatste workshops worden gegeven, de puntjes op de i gezet en ik maak een playlist met de nummers die in de voorstelling gebruikt gaan worden en de bumpers. De voorstelling ziet er namelijk als volgt uit: De leerlingen zitten in de zaal. Elke klas heeft één scène gemaakt en samen vormen deze scènes één voorstelling. Bij het primair onderwijs is deze gebaseerd op het boek "De gele ballon" en bij het voortgezet onderwijs is dit gebaseerd op het thema Superhelden. Om beurten komen de klassen naar voren om hun scène te spelen. Voor elke wissel is er een bumpers. De scènes en wisselmomenten worden aan elkaar gepraat door de dagleider. Zo ook vandaag.

Wat een feest waren deze drie dagen en deze drie voorstellingen. Waarom? Omdat deze leerlingen stuk voor stuk vol zelfvertrouwen en overtuiging een voorstelling stonden te spelen die er vanochtend nog niet was. Een voorstelling vol humor, verbeeldingskracht en mooie vondsten. Zo deed groep 8 objecttheater. Ze speelden een mooie scène gebaseerd op de prent "Lucht" en hadden wolken gemaakt met daarin een plantenspuit zodat het kon regenen en vogels van taalboeken die zij bewogen. Een andere groep had van stoelen een soort poppen gemaakt die ijsjes aten door de rugleuning. Nou goed, je had er bij moeten zijn, misschien. Maar het was geweldig. Vooral om te zien hoe vol alle leerlingen van groep 1 t/m 8 ervoor gaan als ze mede-eigenaar zijn. De stoerste meiden stonden met vogels gemaakt van taalboeken te wapperen alsof hun leven ervan afhing en de meest verlegen kleuters durfden door de microfoon een zin te zeggen.

Daarnaast was het enorm inspirerend en geruststellend om als manusje-van-alles deze drie dagen naar mijn eigen bedrijf te kijken. De formule werkt en de docenten redden het gemakkelijk ook zonder mij. Ben is een topdagleider en een geweldige presentator. En de leerlingen die ik in de wandelgangen sprak, vonden het stuk voor stuk een topdag. Ze vonden het jammer dat het voorbij was.

Wil jij dit nou ook voor je school? Dat kan! En als je nu boekt ontvang je [10% Vroegboekkorting](https://www.opde1sterij.nl/opde1sterij/vroegboekkorting/)! Klik op de link voor meer info. Neem [contact](https://www.opde1sterij.nl/contact/) met ons op of maak een [belafspraak](https://calendly.com/opde1sterij/een-telefoontje-i-v-m-de-vroegboekkorting) op een moment dat ons beiden uitkomt. We denken graag mee.