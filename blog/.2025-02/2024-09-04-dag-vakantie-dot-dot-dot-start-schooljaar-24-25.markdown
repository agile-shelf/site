---
title: Dag vakantie... Start schooljaar 24-25
date: 2024-09-04 09:36:00 +02:00
permalink: "/blog/4-9-2024-dag-vakantie-dot-dot-dot-start-schooljaar-24-25/"
blogger: Esther Hulst
assets:
- path: "/uploads/dag-vakantie-start-schooljaar-24-25.jpg"
---

*Door: Esther Hulst*

Na zo’n heerlijke lange vakantie is het altijd een beetje wennen. Wennen aan het plannen, het vroege opstaan, het volle programma, Tg Zwerm die weer op pad is, lessen die voorbereid moeten worden. En thuis misschien wel de grootste verandering: een kind in de 1e klas (groep 3). Alles is anders, maar toch ook vertrouwd. Na twee dagen is de dochter al aardig gewend, en wij ook. Gisteren leerde ze haar eerste echte letter: de K van Koning Karel. Ze kan niet wachten om alle letters te leren schrijven en vooral lezen. “Want,” zei ze vanochtend op de fiets, “dan ga ik alleen boeken halen bij de bieb die ik allemaal zelf ga lezen.” Ze wordt zo groot...

Het schooljaar 24/25 is nu echt begonnen, en er staan mooie dingen op de planning. Voor de Kinderboekenweek maken en spelen we de spiksplinternieuwe voorstelling *Help, ik ben de baas*. Het gaat over eigenwijs zijn en verantwoordelijkheid nemen, met de vaste personages Sam en Philine, waar ik inmiddels een beetje aan gehecht ben geraakt. Ook hebben we *VerPest* geüpdatet, zodat hij weer helemaal bij de tijd past en nog beter geschikt is voor leerlingen vanaf de eerste klas.

Achter de schermen werken we aan educatiepakketten voor na de voorstellingen, die echt heel leuk en mooi beloven te worden. Ze zitten vol vervolg- en verdiepingsopdrachten, zodat klassenleerkrachten en mentoren de educatieve waarde van de voorstelling kunnen vergroten en de lesstof nog beter blijft hangen.

Na de herfstvakantie starten we met *Ai, ai, ai*, een voorstelling over AI en nepnieuws voor het primair onderwijs. Voor het voortgezet onderwijs was hij net voor de zomervakantie klaar, en al zeg ik het zelf: hij is uitstekend gelukt. Het is een spannende, herkenbare en toch verrassende rollercoaster geworden, waar zowel leerlingen als docenten veel van kunnen leren. Ik hoop echt dat het een grote hit wordt, voor ons, voor de acteurs omdat hij zo leuk is om te spelen, en vooral voor de leerlingen omdat er zoveel te ontdekken valt.

Naast alle nieuwe dingen op de planning is er ook veel vertrouwd na de vakantie. De acteurs van Tg Zwerm melden zich weer één voor één. Zoals Neal, die vraagt of we mee willen naar de try-outs van de nieuwe versie van *Soldaat van Oranje*, waarin hij speelt als hij niet voor Tg Zwerm werkt. Of Martijn, die naast acteur ook technicus is, met de vraag of het lichtplan al af is voor *Help, ik ben de baas*. Fee deelt een berichtje in de appgroep over AI. En Ben, die alle data goed in zijn agenda heeft gezet en dit nog een keer dubbelcheckt, voor de zekerheid. Zo kom ik er rustig weer in, en ga ik vrijdag eindelijk naar *Soldaat van Oranje* om "onze" Neal te zien shinen.

Ook het contact met de scholen voelt na de vakantie altijd als een warm bad. Zo kreeg ik van een vaste klant de volgende voice-memo op mijn vraag of de data klopten en of hij een fijne vakantie had gehad: “Hee Esther, wat een gezellig berichtje. Vind ik helemaal leuk. De data kloppen en mijn vakantie was super.” Dat is toch lekker terugkomen na de vakantie?

Helemaal uitgerust en opgeladen gaan we er ook dit jaar weer een mooi, cultureel, educatief en verrassend jaar van maken. We gaan veel scholen van cultuureducatie voorzien. Er staan bijna 10 TheaterChallenges, ruim 315 voorstellingen en bijna 400 uur aan theater-, dans- en andere creatieve lessen in de agenda. Met ons fijne team van acteurs, docenten, decorbouwers, editors, muzikanten, regisseurs en theatermakers gaan we er een heerlijk educatief, creatief en mooi jaar van maken. Ik heb er zin in!