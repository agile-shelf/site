---
title: De eerste blog van 21-22
date: 2021-10-13 17:28:00 +02:00
permalink: "/blog/de-eerste-blog-van-21-22/"
blogger: Esther Hulst
trailer-embed-code: 
assets:
- path: "/uploads/de-eerste-blog-van-21-22.jpg"
  name: de-eerste-blog-van-21-22
---

De eerste blog van het schooljaar is dit jaar wel heel erg laat. Het liefst had ik meteen na de zomervakantie een gezellige blog over de start van het nieuwe schooljaar geschreven. Maar dat is er even bij in geschoten. Waarom? Omdat iedereen van Op de eerste rij en ik dus ook het onwijs druk hadden. Waarmee? Met Theatergroep Zwerm bijvoorbeeld:

Theatergroep Zwerm speelt dit jaar ruim 290 voorstellingen en de aanvragen komen nog steeds binnen. Daarom hebben we een nieuwe actrice, Marieke Goemans, aangenomen en ingewerkt. Super spannend én leuk want ze doet het fantastisch. 

Met Traject C geven we lessen op verschillende scholen. Zo geven we op middelbare school Alasca twee lessenreeksen van 9 lessen in Fysical Comedy, Dans en Film en Video. Speciaal voor Alasca hebben we nieuwe lesprogramma’s geschreven. Voor al onze docenten enorm leuk en leerzaam.

Ditzelfde gaan we doen voor een basisschool in Heemstede. Aan de hand van de bestaande lesmethode “4x wijzer” gaan we danslessen ontwerpen voor de hele school. En we geven (bijna) het hele jaar dans- en theaterlessen op basisschool de Kwikstaart. Deze reusachtige school heeft wel 18 klassen waar wij lesgeven. Dat betekent héééel veel namen leren. Gelukkig gaat mij dat redelijk makkelijk af.

En…vorig schooljaar bedacht ik in Maart/April dat het me leuk leek om een voorstelling te maken, speciaal voor de Kinderboekenweek. Toen kon ik nog niet bevroeden dat het nu zo idioot druk zou zijn. Gelukkig maar, denk ik nu, anders had ik het misschien wel nooit bedacht. 

Nu móést die voorstelling wel gemaakt worden. En zo geschiedde: David (partner in crime, regisseur en acteur in de filmpjes) en ik sloegen aan het brainstormen. Ik begon te schrijven en David redigeerde. We repeteerden met Ben, kochten wat spullen en Arthur Stam ontwierp een geweldig achterdoek. En toen was de voorstelling er gewoon. Opeens, moeiteloos leek het wel. 

De Kinderboekenweek begon vorige week woensdag, maar Ben ik zijn al sinds 1 oktober onze nieuwste voorstelling “Help, mijn vader is een geheim agent! “ aan het spelen. Vanwege de overweldigende belangstelling moesten we uitwijken naar data voorafgaand aan en na de Kinderboekenweek. Te gek!

Voor het eerst maakten we een voorstelling voor groep 3 t/m 8. Voor het eerst een voorstelling met (een groter) decor, versterking, licht en greenscreen-filmpjes. Dingen die je voor het eerst doet zijn eng en maken je onzeker, maar als het lukt is het zó fantastisch. Dit smaakt zeker naar meer.

Nu weet je dus, waarom deze eerste blog nu pas verschijnt. Deze blog zit vol superlatieven, misschien te veel. Maar het drukt wel helemaal uit hoe ik me voel. Ik had niet durven dromen dat na 1,5 jaar onzekerheid, sappelen en steeds opnieuw aanpassen de start van dit schooljaar zo te gek, druk, overweldigend, leerzaam en ontzettend leuk zou zijn. Na de herfstvakantie verschijnen de blogs (hopelijk) weer iedere week.
