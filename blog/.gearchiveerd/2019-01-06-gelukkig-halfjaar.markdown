---
title: Gelukkig halfjaar!
date: 2019-01-06 16:04:00 +01:00
permalink: "/blog/gelukkig-halfjaar/"
filmpje-embed-code: 
blogger: Martijn Huitema
assets:
- path: "/uploads/gelukkig-halfjaar.jpg"
  name: gelukkig-halfjaar
---

**Gelukkig halfjaar!**

*Door: Martijn Huitema*

Digitaal en analoog is me deze week vaak een gelukkig nieuw jaar gewenst. Er zijn handen geschud, er is gezoend, geproost en er zijn voornemens gedeeld. Allemaal vanuit de beste intenties natuurlijk, maar ook allemaal eenrichtingsverkeer. Dat komt zo: de traditie schrijft natuurlijk voor dat je elkaar een gelukkig nieuw jaar wenst, maar ik vind dat lastig. Dat heeft niets te maken met het ontbreken van sociale vaardigheden of de toestand van de wereld, maar met het feit dat het voor mij helemaal niet voelt als een nieuw jaar.

Al jaren werk ik in het onderwijs en deel ik dus mijn jaren in van augustus tot juli. Aan het einde van het schooljaar wordt er teruggekeken, geëvalueerd, geborreld, en gepland voor het volgende jaar. Eigenlijk net als niet-onderwijzend Nederland dat doet bij oud en nieuw. En zo eind augustus, als de scholen weer beginnen, begint het nieuwe jaar. Nieuwe klassen, andere formatie, nieuwe leerlingen en leerlingen die klaar zijn op school. Uiteraard ontbreken er in juli de oliebollen, de champagne en het vuurwerk. Ook de oudejaarsconference is er niet. En in het nieuwe jaar ontbreken de wensen, de nieuwjaarsrolletjes en de talloze nieuwjaarsborrels.

Oud en nieuw voelt dus helemaal niet als oud en nieuw. Begrijp me niet verkeerd: de kerstvakantie is altijd een welkome onderbreking. Vanaf half november wordt er op alle scholen de noodtoestand uitgeroepen: leerkrachten en leerlingen zijn al vanaf de zomer (met uitzondering van één weekje herfstvakantie) bezig, en snakken naar de twee-weekse-kerstvakantie. Gooi daarbij de goedheiligman, en alle voorbereidingen voor kerst (-koor, -diner, -versiering, -commissies) en je kunt je voorstellen dat de kerstvakantie een onderbreking is. Maar als de scholen morgen weer beginnen is alles nog bij het oude en gaat iedereen door alsof er niets gebeurd is. Daarom stel ik het volgende voor: laten wij (onderwijzend Nederland) onze eigen kalender aanhouden. Wens elkaar een gelukkig half jaar, en bereid je voor op oliebollen, champagne en vuurwerk op de laatste schooldag. Dan regel ik de oudejaarsconference.
