---
title: De week van de liefde
date: 2022-02-16 16:25:00 +01:00
permalink: "/blog/de-week-van-de-liefde/"
blogger: Esther Hulst
filmpje-embed-code: 
assets:
- path: "/uploads/de-week-van-de-liefde.jpg"
  name: de-week-van-de-liefde
---

*Door: Esther Hulst*

Maandag was het Valentijnsdag. Ikzelf heb niet zo veel met Valentijnsdag. Je liefde voor je geliefde elke dag kan en mag laten blijken? Al kan ik een bosje bloemen op z’n tijd zeker waarderen. Maar deze maandag begon de Week van de Liefde, op Valentijnsdag dus. Wat een goeie start van een week waarin middelbare scholen extra aandacht besteden aan seksuele vorming.

Voor Theatergroep Zwerm betekent dit: werk aan de winkel. Theatergroep Zwerm speelt al jaren tijdens deze week de voorstelling Close, een voorstelling over 4 scholieren op zoek naar zichzelf, de liefde, seksualiteit en hun grenzen.

Afgelopen maandag trapten wij de Week van de Liefde af met 2 voorstellingen voor leerlingen en een ouderavond. Vanwege Corona was deze ouderavond helaas online. Wij vinden het natuurlijk veel leuker om de ouders live in de ogen te kunnen kijken, zonder scherm ertussen. Maar “elk nadeel heb z’n voordeel”, want Kollum is wel hééééél ver rijden en nu kon het gewoon vanuit de studio in Halfweg. Waren alle acteurs weer op tijd thuis...

Ook voor ouders is zo’n online ouderavond, denk ik, best relaxed. Je hoeft geen oppas te regelen, je kan gewoon een kopje thee of (doe gek) een glas wijn drinken terwijl je deelneemt. En dat allemaal vanuit je favoriete luie stoel.

De Week van de Liefde lijkt op dit moment meer nodig dan ooit. Maar laten we in alle media-gekte niet vergeten dat liefde en seks iets moois zijn of in ieder geval horen te zijn. Dat de Week van de Liefde niet alleen moet gaan over alles wat er mis kan gaan, maar ook vooral over hoe je er samen voor zorgt dat het fijn, leuk en spannend is. En dat er geen grenzen worden overschreden. Dat je altijd 'nee' mag en kan zeggen. 

Wij komen graag op alle middelbare scholen in Nederland de voorstelling spelen, om vervolgens met de leerlingen in gesprek te gaan over wat de personages anders en beter hadden kunnen doen. Op deze manier, door na te denken over de personages, denken de leerlingen ook na over zichzelf, over hun eigen grenzen en wat ze eigenlijk wel en niet willen. 

Om de liefde te vieren en om alle scholen de kans te geven de voorstelling ook op hun school mogelijk te maken, hebben wij deze week een kortingsactie. Boek deze week de voorstelling CLOSE en ontvang 10% korting. De voorstellingen kunnen niet alleen in de Week van de Liefde gespeeld worden maar het hele jaar, omdat liefde, seksualiteit en grenzen stellen het hele jaar extra aandacht verdienen.
