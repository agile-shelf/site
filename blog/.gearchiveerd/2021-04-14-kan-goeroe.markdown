---
title: Kan goeroe
date: 2021-04-14 14:00:00 +02:00
permalink: "/blog/kan-goeroe/"
blogger: Robbie Aldjufri
trailer-embed-code: 
assets:
- path: "/uploads/kan-goeroe.jpg"
  name: kan-goeroe
---

*Door: Robbie Aldjufri*

Wat wil je later worden als je groot bent?  
Piloot, dokter, agent?   
Nu je nog kleuter bent, wordt deze vraag je constant door de grote mensen gesteld.   
Waarschijnlijk is dit een poging om de leefwereld van de mini-mens te snappen  
Of te doen alsof.  
Het lijkt me niet dat elke volwassene echt wil weten wat je later worden wil.  
Je hoeft het nog helemaal niet te weten.  

Kan trouwens ook niet. Het nu al weten.  
Nu kan je wel zeggen “ik word piloot”, maar misschien heb je over twintig jaar wel drones die hele groepen mensen verplaatsen. Dokter. Wie weet is er dan wel een scanapparaat dat alles kan opsporen? Politieagent? Misschien zijn er als jij groot bent wel miljoenen camera’s en artificiële intelligentie die bepaalt wie een wet overtreedt.  

Wat je nu wil, kan misschien helemaal niet als je groot bent.  
Het mag ook veranderen, de andere kinderen kiezen ook voor de waan van de dag.  
Neem het dus niet al te serieus.   

Toen ik zo groot was, heb ik er wel heel lang en goed over nagedacht.  
Ik wilde: dierendokter.    
Niet zomaar eentje, nee, kangoeroedokter in Australië.  
Dat leek me wel leuk. Pootjes verbinden in de zon.  
Plantjes eten. Kangoeroes zijn links, dus high-fives moeten met de andere hand.    
Als je geen zin hebt om te lopen, hup, de buidel in.  
En ze zijn dus ook supersterk.  
Dus als iemand je pest of lelijke dingen zegt.   
Bam. Niet dat ik voor geweld ben,  
maar je moet ook niet vervelend doen tegen een kangoeroe.    Niet zijn dokter lastigvallen.    
Het leken me ook gezellige dieren.  
Tot ik leerde dat als er een dingo komt en ze niet weg kunnen,    
ze hun baby als afleiding uit de buidel gooien en offeren   aan zo’n grote roofkat.  

Je kan dus van gedachten veranderen.  
De grote mensen weten het eigenlijk ook niet.  
Die zeggen maar wat.  
Maar nu ben ik wel benieuwd, wat wil je, vandaag, later worden?  

Alles kan.  

*Speciaal voor de Kinderboekenweek '21 heeft Theatergroep Zwerm de voorstelling ["Help, mijn vader is een geheim agent"](https://www.opde1sterij.nl/theatergroep-zwerm/mijn-vader-is-een-geheim-agent/) gemaakt. Een interactieve multimediale voorstelling over beroepen, worden wat je wil en dromen over later voor groep 3 t/m 8.Meer weten? Klik op de [link](https://www.opde1sterij.nl/theatergroep-zwerm/mijn-vader-is-een-geheim-agent/).*
