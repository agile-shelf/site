---
title: Gefriendzoned kan het nog?
date: 2021-12-08 11:30:00 +01:00
permalink: "/blog/gefriendzoned-kan-het-nog/"
blogger: Esther Hulst
filmpje-embed-code: 
assets:
- path: "/uploads/gefriendzoned-kan-het-nog.jpg"
  name: gefriendzoned-kan-het-nog
---

*Door: Esther Hulst*

Eens in de twee jaar willen we alle voorstellingen van Theatergroep Zwerm graag updaten. Omdat de wereld verandert, omdat sociale media veranderen en om de voorstelling fris te houden.

Gister ben ik daarom begonnen aan VerPest. Daar zitten een aantal grappen in, die anders moeten. Té veel piemelgrappen die in de praktijk helemaal niet zo grappig blijken te zijn. Die moeten dus anders. Toen ik het script zo doornam, kwam ik het woord friendzonen tegen. Misschien vraag je je nu af: wat betekent dat dan?

Goeie vraag. Ik weet wat het betekent, maar was toch benieuwd naar wat google denkt. En dat leverde een levendige bloemlezing van verklaringen op:

> *Wikipedia: In het Engels taalgebied wordt het werkwoord to friendzone gebruikt. Een persoon kan dus iemand anders actief in de friendzone plaatsen. Voor de afgewezen persoon voelt het onprettig om zich als het ware gevangen te voelen in een zone op afstand van de vriend. Zo iemand kan zich zelfs wanhopig voelen.*

>*Google: Wanneer je in de friendzone blijft hangen, betekent dit eigenlijk dat er tussen jullie een emotionele mismatch is. De een wil vrienden blijven, terwijl de ander niks liever wil dan een stapje meer dan dat. Deze persoon plaats de ander dan actief in de friendzone.*

En er is zelfs een hele rij met vragen en tips:

* Hoe friendzone je iemand?
* Zo maak je iemand duidelijk dat hij/zij in de friendzone zit
* Hoe friendzone je iemand?
* Hoe weet je of je in de friendzone zit?
* Als je deze zaken herkent zit je in de friendzone
* Waarom je in de friendzone zit?
* Hoe voorkom je een friendzone?
* Met deze 7 tips eindig je nooit meer in de friendzone
* Hoe kan ik uit de friendzone komen?
* Waarom beland ik altijd in de friendzone?

Als je googlet is friendzonen enorm belangrijk en vooral hoe je voorkomt dat je gefriendzoned wordt? Maar dat is eigenlijk niet de reden, dat ik het google. Ik wil namelijk weten: gebruiken jongeren het woord nog. Lang voor ik het ooit googlede hoorde ik het op een middelbare school in Amsterdam. Tijdens het schrijven van VerPest dacht ik eraan en zo kwam dit woord in het script. Het leverde een heerlijk herkenbare ongemakkelijke scene op. Over twee vrienden die graag mee wilden, maar het eigenlijk niet durfden te vragen. 

Tijdens het herschrijven vroeg ik me opeens af: sluit dit nog wel aan bij de belevingswereld van de leerlingen? De acteurs van Theatergroep Zwerm spelen leeftijdsgenoten. Nu zou je denken dat veel modewoorden gebruiken je jong maken. Maar eigenlijk is niets minder waar. Alleen wanneer je modewoorden correct gebruikt, kom je jong over. Maar wanneer modewoorden door de betreffende leeftijdsgroep niet meer worden gebruikt en dus eigenlijk voor hen geen modewoorden meer zijn, wordt je leeftijd ongeveer verdubbeld. Als je nu bijvoorbeeld in een klas zegt dat iets super vet is, kijken ze je aan alsof hun opa net hip probeerde te doen.

Daarom wil ik dus graag weten of gefriendzoned nog een modewoord is onder jongeren. Gelukkig bestaan er polls op insta en werd friendzonen in de poll nog bestempeld als: dat kan. Gelukkig. Dan hoef ik die scène in ieder geval niet te herschrijven.
