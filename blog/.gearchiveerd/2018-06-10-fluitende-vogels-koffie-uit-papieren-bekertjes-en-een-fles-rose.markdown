---
title: Fluitende vogels, koffie uit papieren bekertjes en een fles rosé.
date: 2018-06-10 21:31:00 +02:00
permalink: "/blog/fluitende-vogels-koffie-uit-papieren-bekertjes-en-een-fles-rose/"
filmpje-embed-code: 
blogger: Frédérique Arnold
assets:
- path: "/uploads/fluitende-vogels-koffie-uit-papieren-bekertjes-en-een-fles-rose.jpg"
  name: fluitende-vogels-koffie-uit-papieren-bekertjes-en-een-fles-rose
---

**Fluitende vogels, koffie uit papieren bekertjes en een fles rosé**

*Frédérique Arnold*

Vrijdagochtend. Kwart voor zes. De wekker gaat. Ik sta op en verbaas me over de energie die ik heb. Komt waarschijnlijk omdat het al licht is buiten. Toch een wezenlijk verschil met die vroege ochtenden in de winter. Floten de vogels toen ook? Ze verwelkomen me nu in ieder geval met een koorzang waar het Nederlands Kamerkoor nog een puntje aan kan zuigen. Ik merk dat ik glimlach. Ik stap de douche in, was mijn haren. Ja, ik heb gisterenavond opgetreden en een bus haarlak leeg gespoten, dus wel zo verantwoord om even wat shampoo erin te gooien. Ik kleed me aan; spijkerbroek, witte Nikes en mijn streepjes t-shirt. En niet te vergeten, mijn kettinkje met de letter F er aan. Ik heet dan weliswaar Frédérique, maar vandaag speel ik Femke en niet dat iemand het gaat zien, maar toch leuk om een klein detail toe te voegen aan mijn speel-outfit. 

Tien voor half zeven. Ik loop de deur uit, stap op mijn fiets en race naar het Amstelstation. Vandaag een andere constructie dan normaal gesproken. Mijn mede acteurs Joost en Sabine komen uit Haarlem en samen in de Zwerm-bus werd wat onhandig. We spelen in Gouda en met de trein is dat net wat makkelijker te bereiken. Dit keer dus alleen in de trein. Jammer. Het is altijd zo fijn wakker worden in een auto met mensen die dezelfde humor delen, óók moe zijn, maar toch zin hebben om te knallen. 

Tien voor half acht. Ik kom aan op Station Gouda en loop naar de school waar we vandaag 2x iSocial spelen. Op mijn gemakje wandel ik door een park, wéér zingende vogels. Blijft fijn, zo’n gratis concert op de vroege ochtend. 

Half acht. Ik loop het parkeerterrein van de school op en zie Joost al staan. ‘Goeiemorgen’ roep ik! We sjouwen het decor naar binnen en worden vriendelijke ontvangen door onze contactpersoon. Terwijl we koffie uit papieren bekertjes drinken, de techniek aansluiten en ik met één oog de deur in de gaten houd, vertelt ze ons dat we al zo’n vijf jaar op deze school spelen. Ah, daar is Sabine, onze derde speelster. Ook op eigen initiatief gekomen, met de auto, omdat zij vanmiddag door gaat naar Delft Fringe om op te treden. Wat een bezige bijtjes zijn we toch allemaal. Ik antwoord dat ik het tof vind dat we al zo lang op deze school komen en vertel dat ik, samen met Sabine pas sinds januari voor Tg Zwerm speel. Stiekem maakt het me een beetje zenuwachtig. Hopelijk is ze straks net zo enthousiast over ons, als over onze voorgangers. 

Vijf over acht. We nemen een aantal scènes door. Sabine speelt voor het eerst de rol van Naomi en we hebben nog niet eerder in deze samenstelling gespeeld. Spannend, maar ook juist leuk. Elke acteur brengt namelijk weer een andere vibe en energie met zich mee die het spelen uitdagend maakt. iSocial heb ik in de laatste vijf maanden in zo’n vier verschillende samenstellingen gespeeld en dat gaat niet vervelen. Je blijft elkaar verrassen. Bovenal zijn het elke keer weer andere leerlingen, die anders reageren. Heerlijk!

Tien voor half negen. De eerste leerlingen stromen binnen en nemen plaats op de stoelen en de tafels. Joost, Sabine en ik kijken elkaar aan en besluiten: we gaan beginnen. Let’s do this!

Kwart voor twaalf. We doen een high five. Dit was top, zeg ik. Voordat we tijd hebben om te evalueren en onze broodjes brie op te eten, krijgen we alle drie een fles rosé (in een koeltasje!) aangeboden. Van onze contactpersoon. Ik haal opgelucht adem, volgens mij is ze net zo tevreden als wij. Op naar de volgende vijf jaar in Gouda!
