---
title: Nieuwsjunkie
date: 2019-12-01 12:58:00 +01:00
permalink: "/blog/nieuwsjunkie/"
filmpje-embed-code: 
blogger: Anouk Briefjes
assets:
- path: "/uploads/nieuwsjunkie.jpg"
  name: nieuwsjunkie
---

*Door: Anouk Briefjes*

Mijn wekker gaat op mijn telefoon en na een paar keer uit doen, kijk ik erop. Zijn er nog berichtjes? Nog even kijken op Twitter, Instagram of Facebook. Wat is er in de wereld gebeurd? Heb ik iets gemist? Vaak heb ik al het populaire nieuws in mijn Twitterleed gezien en gelezen. En ik denk dat veel mensen dit doen. Even wat nieuws lezen, even een krant openen, even dat gedeelde artikel lezen, want ja het klinkt interessant. Zijn we met zijn allen nieuwsverslaafd? 

De afgelopen tijd erger ik me dood aan het nieuws. Ontzettend veel onzin, non-nieuws of gebeurtenissen die totaal niet boeiend zijn. Er wordt een beeld geschapen dat het er overal verschrikkelijk aan toe gaat. Het lijkt alsof de jeugd meer vecht, er meer ongelukken gebeuren, oplichters in grote getallen bezig zijn, groei aan criminaliteit, meer verkeersongelukken en ga zo maar door.

Maar is dit wel zo? Als je bij veel gevallen de statistiek erbij pakt, dan is er helemaal geen groei, maar juist een afname. Gedegen journalistiek onderzoek dat pareltjes oplevert, komt nog maar weinig voor. Mensen willen sensationele dingen lezen. Hoe meer er wordt ingespeeld op angst des te meer clicks er op dat artikel  komen en des te meer er aan verdiend wordt.

Heel veel nieuws van tegenwoordig had vroeger de papieren versie niet gehaald. Ik word moe van de onkunde en het opblazen. En brengen we soms kwaadwillenden zo niet op slechte ideeën? Naast de sensatie-kul-stukken, hebben we ook veel nep nieuws. Helaas herkent een groot gedeelte van de mensen dit niet en wordt het klakkeloos gedeeld en verspreid over het net.

Niet dat het vroeger nou per se beter was. De NOS wordt en werd blind geloofd, terwijl daar zeker subjectief nieuws voorbij komt. Het beste voorbeeld hiervan kreeg ik ooit van een stagiaire te horen. Letterlijk werd er gezegd dat een bepaald nieuwsitem over die ene politicus niet kon, want dat was te positief. En zij vertelde ook over een criminele organisatie die twee keer een filmploeg sommeerde om weg te gaan. Deze filmploeg ging weg, maar ongelukkigerwijs kwam er een nieuwe buitenlandse ploeg aan. De criminele organisatie denkt dat het dezelfde is en gaan los op deze nieuwe ploeg. Het nieuws werd dus dat deze criminele organisatie een filmploeg in elkaar had geslagen. De omstandigheden werden uiteraard niet vermeld, want dat paste niet bij het plaatje van deze organisatie.

Kortom geloof niet alles, wees kritisch op wat je leest en deelt. Of lees gewoon een dag geen nieuws. Scheelt heel veel ellende.
