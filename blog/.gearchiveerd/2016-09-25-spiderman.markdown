---
title: Spiderman
date: 2016-09-25 10:13:00 +02:00
permalink: "/blog/spidermand/"
filmpje-embed-code: 
blogger: Anouk Briefjes
assets:
- path: "/uploads/spiderman.jpg"
  name: spiderman
---

**Spiderman**

*Door: Anouk Briefjes*

Ongeveer een maand geleden ben ik getrouwd. Wat een fantastische dag! Het was prachtig weer, we hadden mooie locaties en een lief vriendinnetje van me was onze Babs (buitengewoon ambtenaar van de burgerlijke stand). Zij heeft ons heel mooi getrouwd, sprak vanuit haar hart en dat was te gek. En of je het nou ouderwets vindt of dat het je helemaal niks lijkt, toch kan ik het je aanraden. Tussen je lieve vrienden en familie de liefde verklaren aan je partner is heel bijzonder. Je viert het leven en de liefde.
Wie de plechtigheid misschien nog wel het meest serieus namen waren mijn neefje Isaac (4) en nichtje Carmen (bijna 6). Van Isaac kreeg ik de vraag welk spiderman pak hij aan moest trekken, want ja hij heeft er meerdere. En op een bruiloft trek je natuurlijk je allermooiste pak aan. En hij vroeg zich af of Luc (mijn man) ook een spiderman pak aan zou doen.  Carmen vond dat ze een enorme groene "Anna-Frozen-jurk" aan moest doen inclusief sluier, want ja, zij trouwde toch ook een beetje.
Ik ben door die twee diep geroerd. Heerlijk dat ze een eigen smaak en mening hebben. En dat ze het belangrijk vinden om er  op hun allermooist uit te zien op de bruiloft van hun tante. En wie kan er nou zeggen dat hun trouwringen zijn gebracht door Spiderman en Anna van Frozen? 
Toch kreeg ik veel reacties van ‘Oh, dat je dat toelaat...’ of ‘Dat je daar voor openstaat!’. Ik verbaas me hier over. Maar misschien ben ik gewoon niet zo'n bridezilla die alles tot in de detail wil hebben zoals ze dat voor ogen heeft. Gewoon aangeven wat je wil en dan vrijlaten hoe iemand dat invult. Dat is creativiteit, liefde en het beste cadeau wat je kunt krijgen. Ik denk dat je op je best bent wanneer je die vrijheid krijgt en dat daar de mooiste dingen uitkomen. Dit doe ik ook als ik dramales geef, regisseer of coach.
En bovendien, niks mooier toch dan wanneer iemand zichzelf mag en kan zijn, zonder vooroordeel. Ik kan dat alleen maar omarmen.
