---
title: Hoop in een suikerzakje
date: 2020-11-04 09:36:00 +01:00
permalink: "/blog/hoop-in-een-suikerzakje/"
filmpje-embed-code: 
blogger: Tim Schuitvlot
assets:
- path: "/uploads/hoop-in-een-suikerzakje.jpg"
  name: hoop-in-een-suikerzakje
---

*Door: Tim Schuitvlot*

Een goeie ruzie is nooit verkeerd. In het theater dan. Waar je in het dagelijks leven conflicten zoveel mogelijk probeert te vermijden, zoek je ze op de speelvloer juist zoveel mogelijk op. Zonder conflict geen scène. En waar je in het dagelijks leven een conflict zo snel mogelijk probeert op te lossen, knijp je op de speelvloer een probleem zoveel mogelijk uit. Meer probleem is meer spel. Voor veel beginnende spelers is het niet oplossen van een probleem vaak een hele uitdaging. Ze proberen snel tot een goed einde te komen. Hartstikke aardig, maar theatraal gezien ook hartstikke saai. Uitmelken die hap. Gooi daar waar kan juist olie op het vuur! Wees onredelijk!   

Op zondag werk ik voor theatergroep Flexibel. Een groep voor spelers met een verstandelijke beperking. Een conflict is voor deze doelgroep soms extra lastig. Boos zijn kennen ze natuurlijk wel, maar opzettelijk onaardig doen tegen een ander is een heel ander verhaal. Dat doe je gewoon niet. Binnen een scène lukt het ze wel ‘ze snappen dat het niet echt is’ maar het kost de meeste wel veel moeite. Vaak leggen ze na een scène ook uit dat het maar gespeeld was, om onduidelijkheid te voorkomen.

Het thema van de les is feest. Met zo’n vrolijk thema wordt het gegeven conflict nog ingewikkelder. Als er feest is ben je immers blij, niet boos. Het probleem in de te spelen situatie komt voor uit een cadeautje. Je krijgt iets waar je helemaal niks mee kan. Op de rekwisieten tafel liggen een aantal stomme cadeautjes ingepakt te wachten tot ze worden uitgekozen. De spelers zelf weten ook nog niet wat erin zit. Het kan van alles zijn: een kapotte sandaal, een theezakje, een plastictas. In ieder geval allemaal dingen die liever niet cadeau krijgt. De spelers nemen hun plaats in, de scène begint.

Vol spanning kijkt het publiek toe. Wat zou er in het pakje zitten? Het is een zakje suiker. Mijn collega en ik zijn benieuwd naar wat de reactie gaat zijn…  

"Ow suiker! Dat kan ik goed gebruiken om in de koffie te doen. Wat een handig cadeau! Dankjewel" 
 
We hebben nog een aantal pogingen gedaan om een ruzie te veroorzaken over het zakje suiker. Allemaal tevergeefs. Suiker is inderdaad handig. In de koffie, bij het bakken, of om aan iemand anders te geven. Krijg je suiker, ben je blij. Zo simpel is het.  
Stiekem hoop ik dat ik de komende tijd zelf zo kan denken. Want eerlijk gezegd word ik niet heel vrolijk van de wereld op dit moment. Maar misschien valt het voor mij eigenlijk allemaal best wel mee. Misschien moet ik gewoon op zoek naar de zakjes suiker.
