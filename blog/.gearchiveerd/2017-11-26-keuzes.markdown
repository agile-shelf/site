---
title: Keuzes
date: 2017-11-26 10:57:00 +01:00
permalink: "/blog/keuzes/"
filmpje-embed-code: 
blogger: Tim Schuitvlot
assets:
- path: "/uploads/keuzes.jpg"
  name: keuzes
---

**Keuzes**

*Door: Tim Schuitvlot*

Keuzes maken. Ik vind het lastig, dat heb ik al eens uitgelegd. Als er gekozen moet worden komt de twijfelaar in mij naar boven. Als speler, docent of theatermaker moet je constant keuzes maken. Waar je de keuze op baseert verschilt per situatie. Als docent maak ik andere keuzes dan als speler. En als ik de rol van regisseur heb, kies ik wéér anders. Soms ligt een keuze vast, soms komt hij voort vanuit bijvoorbeeld een improvisatie. Soms maak je een keuze vanuit het beleid van een bepaalde organisatie en soms is er een hele praktische reden om een bepaalde keuze te maken: ik kies voor optie A, omdat het budget niet groot genoeg is voor optie B. Naast praktisch kiezen heb ik als theatermaker ook geleerd om gevoelsmatig te kiezen. Gewoon. Omdat je iets mooi vindt. Omdat iets goed ‘voelt’. Gewoon daarom. Omdat je weet dat dit de beste keuze is.

Onze hond had een plekje aan zijn poot. Aan het eind van het bezoekje vraagt mijn vriend aan de dierenarts of ze ook even naar de buik van de hond wil kijken. Die is een beetje bol. De dierenarts voelt. En de dierenarts schrikt. Er zit iets wat er niet hoort te zitten. En er moet zo snel mogelijk een echo gemaakt worden. Gelukkig kan dit nog diezelfde dag. Op de foto is te zien dat er een gezwel zit. En een flinke ook. Er moet een keuze gemaakt worden uit de volgende opties: niks doen, opereren of in laten slapen. Heftig. Als we niks doen gaat de hond dood. Dat duurt dagen, misschien weken. Opereren dan. Maar de operatie kan verkeerd lopen of ze komen er tijdens de operatie achter dat er uitzaaiingen zijn en dat het een verloren zaak is. In laten slapen dan? Dat is uit budgettair oogpunt misschien wel de beste keuze. Een operatie kost een flinke smak geld. Rationeel gezien is het misschien ook wel de beste keuze. Het is een oud beestje, en toen we hem meenamen uit het asiel wisten we al dat hij niet meer topfit was. 

Gelukkig kunnen we, allebei, keuzes maken vanuit ons gevoel op een moment als dit. Geld doet er in zo’n geval weinig toe, en een rationele gedachte kun je niet knuffelen wanneer je ‘s avonds thuiskomt. Hij is geopereerd. En de tumor (4.8 kilo!) is verwijderd. En het is de juiste keuze geweest. Gewoon daarom. Omdat we weten dat dit de bete keuze was.
