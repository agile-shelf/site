---
title: Het beste in leerlingen naar boven halen
date: 2017-05-28 11:16:00 +02:00
permalink: "/blog/het-beste-in-leerlingen-naar-boven-halen/"
filmpje-embed-code: 
blogger: Tim Schuitvlot
assets:
- path: "/uploads/het-beste-in-leerlingen-naar-boven-halen.jpg"
  name: het-beste-in-leerlingen-naar-boven-halen
---

**Het beste in leerlingen naar boven halen**

*Door: Tim Schuitvlot*

Je probeert als docent altijd het beste in je leerlingen naar boven halen. En het liefst op een prettige manier. Positief, leuk, vriendelijk en didactisch verantwoord. Dit lukt me over het algemeen prima. Maar heel soms lukt dat niet helemaal. Of beter gezegd helemaal niet.

Er komt een voorstelling aan en we zijn aan het einde van de repetitieperiode. Nog één keer ‘gewoon’ repeteren, daarna een generale repetitie en dan is het al zover. We zijn al ver gekomen, maar er moet ook nog een hoop gebeuren. Wij als docenten hebben de afgelopen weken alles op alles gezet om de leerlingen zo goed mogelijk uit de verf te laten komen. En niet alleen op het gebied van zang dans en spel, we hebben ook flink werk gemaakt van de kostuums, het decor en de rekwisieten. Daarnaast hebben we ook aan de leerlingen uitgelegd dat theater niet vanzelf komt. Je moet ervoor werken. Als jij je tekst niet kent, kan ik je, als regisseur niet regisseren, en als jij geen moeite doet om je danspassen te onthouden kan de dansdocent de dans niet beter of mooier maken. Dit hebben we duidelijk gemaakt op een positieve, leuke, vriendelijke didactisch verantwoorde manier.

Een van de spelers vind het al weken best zo. Ze weet ongeveer wat ze moet zeggen, ze kent de dans bijna en ze bluft zichzelf door het lied heen. Dat ze hier en daar een zin vergeet, een aanwijzing mist of een opkomst verwisseld vindt ze niet zo erg. En dat ze tijdens de repetitie meestal met andere dingen bezig is, zo is ze nu eenmaal. Dat dit vervelend is voor de andere spelers, en ondertussen ook voor ons als docenten hebben we haar afgelopen weken duidelijk gemaakt. Op een positieve, leuke, vriendelijke, didactisch verantwoorde manier.

We zitten midden in een scene, vanuit mijn ooghoek zie ik de hand van het meisje richting de lichtknop gaan. Ik wil ingrijpen, maar ik ben te laat. Ze drukt het licht uit. Nu lijkt dit niet zo verschrikkelijk, ware het niet dat dit nu betekend dat we een kwartier in het donker zitten. Je moet van het licht afblijven, dat hebben we meerdere malen uitgelegd. Op een positieve, leuke, vriendelijke, didactisch verantwoorde manier.

Toen het licht uit ging, ging er bij mij ook iets uit. En dat heb ik aan het meisje duidelijk gemaakt. Op een niet zo positieve, vervelende, onvriendelijke, didactisch totaal onverantwoorde manier.

We zijn een week verder. Ze kent haar tekst precies, weet al haar aanwijzingen en zingt het lied geweldig. Het beste is in haar naar boven gehaald.
