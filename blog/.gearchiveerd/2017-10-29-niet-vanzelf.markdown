---
title: Niet vanzelf
date: 2017-10-29 09:57:00 +01:00
permalink: "/blog/niet-vanzelf/"
filmpje-embed-code: 
blogger: Tim Schuitvlot
assets:
- path: "/uploads/niet-vanzelf.jpg"
  name: niet-vanzelf
---

**Niet vanzelf**

*Door: Tim Schuitvlot*

Een bakker moet ’s morgens vroeg naar de bakkerij om daar brood te bakken. Van meel maakt hij deeg, en van deeg bakt hij broden. Of taartjes. Of soezen. Of alle drie. Dat is logisch. Brood bestaat niet vanzelf. Het groeit niet iedere dag vers opnieuw in de winkel. Hetzelfde geldt voor vlees. Daar is de slager mee bezig. Eigenlijk is het met alles zo. Huizen worden gebouwd en wegen aangelegd. Bij een theatervoorstelling werkt het precies zo. Die wordt ook gemaakt. Een voorstelling is niet iets dat er ineens is. Of iets dat ontstaat als je papier en inkt op een zonnige plek in de tuin zet.

Het maken van een voorstelling gaat niet vanzelf. Daar zijn heel veel mensen heel lang mee bezig. Nu klinkt dat misschien logisch, maar veel mensen hebben geen idee hoe zo’n proces in zijn werk gaat. Ze zien immers alleen het eindproduct. Maar dat het gespeelde stuk bewerkt is, en dat er een heel team heeft nagedacht over, en bezig geweest is met de uitwerking van het decor daar wordt niet aan gedacht. Die dingen zijn er gewoon. Net als de kostuums en de rekwisieten. En de spelers kennen de tekst blijkbaar vanzelf. Daar worden ze mee geboren.

Op zondagen werk ik met een theatergroep voor mensen met een beperking. En met deze groep zijn we, mijn collega’s en ik, een voorstelling aan het maken. Nu snappen wíj hoe zo’n proces in zijn werk gaat, maar voor de vrijwilligers die iedere zondag helpen is dat hele proces een groot avontuur dat zich afspeelt in een totaal onbekende wereld. "Worden die kostuums gemaakt? Op maat? Dat is iemand zijn werk? En heeft zij op school gezeten om decor te leren bouwen? Ik dacht dat ze gewoon handig was met karton". Dit is een kleine greep uit de verontwaardigde vragen die gesteld worden. "Bij het maken van zo’n voorstelling komt nog een hoop kijken". Dat was de conclusie van een verbaasde vrijwilliger. Inderdaad. Bij het maken van een voorstelling komt een hele hoop kijken. Net als bij het bakken van broden of het bouwen van huizen. Een voorstelling is er niet vanzelf. En wat ben ik ontzettend blij dat ik een onderdeel mag zijn van dat hele proces.
