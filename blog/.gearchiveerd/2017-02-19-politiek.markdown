---
title: Politiek
date: 2017-02-19 10:24:00 +01:00
permalink: "/blog/politiek/"
filmpje-embed-code: 
blogger: Anouk Briefjes
assets:
- path: "/uploads/politiek.jpg"
  name: politiek
---

**Politiek**

*Door: Anouk Briefjes*

Op 15 maart 2017 gaan we weer stemmen voor de Tweede Kamer verkiezingen. Sinds 12 december 1917 is er algemeen kiesrecht voor mannen en pas twee jaar later in 1919 kwam er actief kiesrecht voor vrouwen. Honderd jaar geleden had ik dus niet eens mogen stemmen. En ik besef me elke dag, sinds 20 januari, steeds meer hoe belangrijk  het is om te stemmen. 

Is het makkelijk kiezen? Ik vind het nog vrij lastig. Ik wil graag op een partij stemmen die het opneemt voor de minderen. Een partij die voor nivellering is, zolang wij in een wereld leven waarin 8 procent van de allerrijkste evenveel bezitten als 50 procent van de allerarmsten, dan doen we iets structureels niet goed. Ik wil stemmen op een partij die een verbinding maakt tussen alle verschillende mensen die in Nederland leven. Die opkomt voor de homorechten. Die het stom vindt als je dubbel belasting moet betalen. Die meedenkt met zzp-ers. Een partij die investeert in kunst en cultuur. Die geen haat zaait. Een partij die het niet nodig vindt om een advertentie te plaatsen dat we normaal moeten doen of ons fatsoenlijk moeten gedragen.

De meeste mensen die ik ken gedragen zich fatsoenlijk. De meeste mensen zijn aardig en behulpzaam en lief voor elkaar. Ik wil op een partij stemmen die zorgt voor onze ouderen. Die meer geld wil betalen aan leraren. Die nadenkt over een goede defensie. Een partij die niet beweerd dat we bang moeten zijn voor moslims. Even qua cijfers; zes procent is moslim in Nederland, moet 94 procent daar bang voor zijn? De moslims die ik ken zijn aardig en geven gemiddeld meer geld aan een goed doel dan menig anderen. Bovendien wil ik op een partij stemmen waarbij religie er helemaal niet toe doet. Want als je wilt geloven in een God of Allah of Jezus of Boeddha moet je dat lekker doen. Zolang je dat niet oplegt bij anderen en geen oordeel velt op niet gelovigen vind ik het prima.

Een partij die ervoor zorgt dat elke jongere recht heeft op én de kans heeft om te studeren. En als het mag dan ook eventueel twee studies. Een partij die ervoor wilt zorgen dat we een voedselbank niet meer nodig zouden moeten hebben. Die zorgt voor een sterke EU.

En begrijp me niet verkeerd, de meeste partijen doen het best aardig. Als je luistert naar de debatten gaat dat vrij netjes. En over bepaalde onderwerpen zou ik echt niet weten hoe je dat kan aanpakken of oplossen. Daar heb je experts voor nodig, die bijvoorbeeld twee studies hebben gedaan en daardoor van iets aparts heel veel afweten. 

Een partij die denkt aan het milieu, dieren en die wil investeren in een gezonde maatschappij. Die tegen Monsanto is. En zo heb ik nog een hele waslijst.

Genoeg idealen, ik ga nog een paar keer de stemwijzer doen en hopelijk kom ik uit bij een partij die mijn idealen een warm hart bij draagt. Eén ding weet ik wel: 15 maart stem ik.
