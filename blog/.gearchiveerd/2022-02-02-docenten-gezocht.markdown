---
title: Docenten gezocht
date: 2022-02-02 12:03:00 +01:00
permalink: "/blog/docenten-gezocht/"
blogger: Esther Hulst
filmpje-embed-code: 
assets:
- path: "/uploads/docenten-gezocht.jpg"
  name: docenten-gezocht
---

*Door: Esther Hulst*

We zijn op zoek naar docenten. Op zoek? Jullie hebben toch een heel groot team van docenten? Zeker maar die zetten we ook in. En nog steeds zijn we op zoek. Op zich goed nieuws natuurlijk. Het betekent dat de opdrachten binnen stromen. Dat is waar! Maar waar twee jaar geleden een zoektocht naar een geschikte docent na een paar telefoontjes en eventueel nog wat appjes, beloond werd met een leuke nieuwe kracht, i de zoektocht nu oneindig. De culturele sector ligt toch op z’n gat? Alle werkloze acteurs en theaterdocenten zouden toch moeten staan springen om werk?

Nee dus! Creatief als de sector is hebben velen een andere baan gevonden. Na maanden van onzekerheid zijn de buffers op. Tuurlijk is staatssteun… maar voor de ZZP’ers (bijna iedere uitvoerende in de culturele sector) vaak niet toereikend. En de subsidie dan? Die komt vaak niet terecht bij de artiest en al helemaal niet bij theaterdocenten. Kortom ze moesten wel iets anders doen.

Theatergroep Zwerm speelde tegen alle stromen in gewoon door. Daar waren onze acteurs (die in veel gevallen ook docent zijn) en ik zelf natuurlijk erg blij mee. Eén van onze acteurs werkte voor Corona naast Zwerm bijna elke dag. Als zangeres in Nederland en België soms zelfs verder weg. En met haar eigen dinershow speelde ze regelmatig in volle restaurants. Maar vanwege Corona zag zij bij elke lockdown haar agenda leegstromen. Afgelopen zomer was ze het stil zitten zo zat, dat ze een baantje bij een strandtent heeft aangenomen. Dan was het uitzicht in ieder geval nog fijn.  

Een andere collega zag haar droom uiteenspatten. Ze was de ene helft van een cabaret duo. En na het twee keer uitstellen van hun eerste avondvullende tournee, besloot de andere helft zich te laten omscholen en als zij-instromer in het primair onderwijs leerkracht te worden. Super mooi want ook in het onderwijs zijn de tekorten immens. Maar het betekende ook het einde van het duo. Want zoals het spreekwoord zegt: van uitstel komt afstel! Hun gehele tour kon door al dat verplaatsen niet meer doorgaan. En ook één van mijn favoriete dansdocentes wordt juf. Ik denk een aanwinst voor het onderwijs. Creatief, natuurlijk overwicht, goed in uitleggen, geduldig en grappig. Maar voor mij een enorm verlies.

Nu zit ik met de gebakken peren. Ook ik krijg te maken met de negatieve en structurele gevolgen van Corona. We hebben een docenten tekort. Je zou zeggen met meer geld moet het lukken, maar ook dat is ook niet alles. Ze zijn er gewoon niet meer… als ze eenmaal omgeschoold zijn gaan ze bijna nooit meer terug. Helaas.

Ik wil zeker niet zeuren. Want ondanks Corona gaat het enorm goed met Op de eerste rij, met mij en met de mensen die voor ons werken. En toch weet ik niet hoe dit opgelost moet worden. Het omscholen is enorm knap op persoonlijk niveau, chapeau. Even besluiten dat je je geliefde vak vaarwelzegt, jaren gaat studeren en een ander beroep aan gaat leren. Maar voor de sector is het een aderlating. Zoveel ervaring krijg je niet opeens terug. Ook niet met de nieuwe generatie. Want hoe goed de opleidingen ook zijn, vlieguren heb je nog niet met je diploma. 
Ik hoop en geloof dat het goed komt. Dat er genoeg leuke goede docenten uit alle hoeken en gaten komen die ik nog niet ken en die tijd en zin hebben. Werken voor Op de eerst rij is namelijk een feest. Sommige collega’s werken al meer dan 12 jaar voor ons en als je er eenmaal bij bent, ga je meestal niet meer weg. 

Enthousiast geworden? Check dan de [vacature](https://www.opde1sterij.nl/vacatures/). Meteen reageren mag natuurlijk ook: Stuur een mail naar [esther@opde1sterij.nl](mailto:esther@opde1ssterij.nl) of bel <a href="tel:+31232052482" title="Bel Op de eerste rij">023 - 205 2482</a>
