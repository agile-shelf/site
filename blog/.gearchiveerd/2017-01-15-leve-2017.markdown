---
title: Leve 2017!
date: 2017-01-15 16:22:00 +01:00
permalink: "/blog/leve-2017/"
filmpje-embed-code: 
blogger: Esther Hulst
assets:
- path: "/uploads/leve-2017.jpg"
  name: leve-2017
---

**Leve de kerstvakantie, leve 2017!**

*Door: Esther Hulst*

2017 begon natuurlijk met een knal, champagne en gelukswensen. Maar nog belangrijker met vakantie! Voor het eerst heb ik de kerstvakantie echt gebruikt waar ie voor bedoelt is: uitrusten. Nu hoor ik jullie zeggen: “Wat doe je anders in een vakantie?” Nou als ondernemer in het onderwijs: WERKEN, nadenken, nog meer werken en een heel klein beetje relaxen terwijl je nadenkt of werkt… Daarom ga ik meestal ver weg op vakantie. Afgesloten van alles en iedereen kom ik pas echt tot rust.

Maar deze vakantie ging dus even anders. De vakantie begon eigenlijk al ’s middags op vrijdag 23 dec. Wij, Op de eerste rij, gaven een Kerstborrel. Eerst een workshop: food for thought en daarna borrelen. Gedurende de week was ik misschien wel een beetje zenuwachtig: wie komt wel, wie niet, wordt de workshop leuk, vast Martijn geeft ‘m, en nog meer van dit soort gedachten. Maar door de enorme drukte had ik geen tijd om daar aandacht aan te geven. Gelukkig! Want het was super. De workshop was interessant en inspirerend. De borrel was legendarisch. Laten we het erop houden dat een aantal Zwerm acteurs Disney-nummers heeft gekaraoket… Mijn vakantie kon al (bijna) niet meer stuk. Terwijl ie officieel nog niet eens was begonnen.

De eerste week zat vol met “Kerstverplichtingen” naar ouders, schoonouders, stiefschoonouders zelfs. Sommige mensen denken nu: “Wat verschrikkelijk!” Maar dat was het helemaal niet. Er was lekker eten, leuke mensen die elkaar heel lang kennen en ik was dus super relaxed. Kortom topkerstdagen!

Na de kerst had ik tijd om een beetje na te denken. Terug te kijken op 2016! “Maar je hebt toch niet nagedacht!” hoor ik je zeggen. Nou wel dus! Maar meer op een soort meditatieve relaxte manier. In principe had ik niets te doen waardoor mijn gedachten konden afdwalen. Naar de kids in Rotterdam die mijn hart veroverd hebben maar daardoor niet minder druk zijn. Naar fantastische collega’s die afscheid nemen en de nieuwe jonge honden die daarvoor in de plaats komen. De groei die we doormaken en de nieuwe balans die daarbij komt kijken. Oud en nieuw kwam nog tussendoor: een te gek huisfeestje bij ons thuis. Heerlijk! Ik ben nog nooit zo vaak naar de bios, het theater en thuis op de bank geweest als deze vakantie. En ook Netflix heeft overuren gedraaid!

Nu lijkt dit de perfecte vakantie maar niemand is perfect. Het koste ook moeite om niet te werken. Mijn werktas met laptop had ik expres boven “weggezet”. Om de drempel te verhogen om toch aan het werk te gaan. En omdat ik graag eerlijk ben… Ik ben twee halve dagen toch wel op kantoor geweest. Kon niet anders… Echt niet!

Zondagavond voelde ik het al: ik heb weer zin om te werken. Zin om nieuwe voorstellingen te verzinnen. Zin om nieuwe rooster debacles op te lossen. Zin om nieuwe opdrachten binnen te halen en het hele land met onze visie te besmetten! Vandaag (het is maandag 9 jan wanneer ik dit schrijf)is dat gevoel er nog steeds. Ik ben dankbaar voor het afgelopen jaar en kan vol energie aan een nieuw, spannend en inspirerend jaar beginnen. Leve de kerstvakantie, leve 2017!
