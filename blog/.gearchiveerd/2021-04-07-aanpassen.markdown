---
title: aanpassen
date: 2021-04-07 11:00:00 +02:00
permalink: "/blog/aanpassen/"
blogger: Tim Schuitvlot
trailer-embed-code: 
assets:
- path: "/uploads/aanpassen.jpg"
  name: aanpassen
---

*Door: Tim Schuitvlot*

Het is een rare tijd. Afstand houden, werken vanuit huis, avondklok, vergaderen via Zoom en online les. O ja, en boodschappen doen met een mondkapje op zodat je bril beslaat. Gelukkig zijn de meeste mensen goed in staat om zich aan te passen aan deze nieuwe omstandigheden.  

Een groep die zich wonderbaarlijk goed en snel aanpast zijn pubers. Tijdens de online lessen van de theaterschool word ik iedere week weer verrast door het gemak waarmee leerlingen de opdrachten online uitvoeren. Naast het feit dat ze ongekend creatief zijn binnen de onlinemogelijkheden, gaan ze er, ook vanuit hun eigen slaapkamer of vanaf de keukentafel, helemaal voor. Zingen waar je vader bijzit? Geen probleem. Dansen met je broertje naast je op de bank? Natuurlijk! Een bizarre dialoog met een pruik op je kop terwijl je moeder achter je staat te koken? Doen ze gewoon. Het was even wennen. De eerste twee weken waren sommige leerlingen bijvoorbeeld nog wat onwennig met zingen voor een scherm. Nu zingt iedereen online alsof het nooit anders is geweest.  

Tg Zwerm heeft ook een aantal dingen aangepast. We spelen nu vanuit een studio. Zo komen we nog steeds live op scholen om een voorstelling te spelen, zonder dat we het gebouw in moeten. Aan het volgen van online lessen zijn de pubers van Nederland ondertussen wel gewend. Maar het online kijken van een voorstelling is weer iets anders. Wederom wordt er een beroep gedaan op het aanpassingsvermogen de leerlingen. Om ons als speler zoveel mogelijk het gevoel van ‘’spelen voor publiek’’ te geven hebben we een aantal voorwaarden. We willen graag de camera van de leerling aan, de leerling ook daadwerkelijk voor de camera, en de microfoon van de leerling op Mute.   

Dit is nogal wat. Drie onbekende mensen die zomaar je kamer inkijken. Maar weet je wat? Ze doen het gewoon. Tijdens het nagesprek vragen we de leerlingen een rood, blauw en groen voorwerp erbij te pakken. Doormiddel van de kleur geven ze antwoord op de vragen. Ook dit doen ze zonder zeuren en wederom zijn ze hierin ongekend creatief. De meest bizarre voorwerpen worden uit keukenkastjes getrokken en van de zolder gehaald. En wat doen ze wanneer zo’n onbekende acteur vraagt of je je geluid aan wilt zetten om je antwoord voor de hele groep toe te lichten? Tuurlijk! Geen probleem! Doen ze gewoon!  

Iedereen hoopt dat de wereld weer snel wordt zoals hij was. Maar wanneer pubers de komende weken zonder te klagen het antwoord op een vraag kunnen geven doormiddel van een blauwe schuurspons of een groene fles afwaswasmiddel, dan kan ik ook nog wel een paar weken boodschappen doen met een mondkapje en een beslagen bril.
