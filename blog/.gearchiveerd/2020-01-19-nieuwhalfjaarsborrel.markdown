---
title: Nieuw(half)jaarsborrel
date: 2020-01-19 14:31:00 +01:00
permalink: "/blog/nieuwhalfjaarsborrel/"
filmpje-embed-code: 
blogger: Esther Hulst
assets:
- path: "/uploads/nieuwhalfjaarsborrel.jpg"
  name: nieuwhalfjaarsborrel
---

*Door: Esther Hulst*

Afgelopen vrijdag was onze nieuwjaarsborrel, door compagnon en mede-eigenaar Martijn standaard halfjaar-borrel genoemd. Dit omdat onze jaren niet wissel tijdens de jaarwisseling maar tijdens de zomervakantie. Eerder hielden we een borrel voor de Kerstvakantie, de zogenaamde Kerstborrel. Lekker het (halve)jaar afsluiten net voor de Kerstvakantie. Trainen met de acteurs van Zwerm vooraf. Daarna de docenten erbij, speech, hapjes, drankjes. En dan allemaal lam (niemand had nog kinderen) de feestdagen in. 

Vorig jaar waren we in de Kerstvakantie, eigenlijk al iets daarvoor op reis. De kinderen, Martijn en zijn vrouw: een zoon en mijn man en ik: een dochter, zijn nog zo klein dat je nauwelijks voor hun tickets hoeft te betalen. Lekker naar de warmte, midden in de winter. Dan missen we de Kerst, maar dat is ook wel eens fijn, niet al die verplichtingen. En dus geen Kerstborrel. Dat scheelt ook weer organiseren. Alleen maar voordelen.

In alle eerlijkheid dachten we: die borrel van ons, wie zal ‘m missen? Nou, iedereen! Na afloop van de Kerstvakantie kregen we de eerste mails van docenten binnen. ‘Gelukkig nieuwjaar! En komt er nog een borrel of heb ik ‘m gemist?’ Ook de zwermers vroegen zich af waar de kerstborrel was gebleven. Het was toch een Op-de-eerste-rij-traditie!

Zonder het te weten hadden we een traditie gecreëerd. Die zelfs werd gemist als we hem niet organiseerde. Dit jaar dus de herkansing. Maar niet net voor de Kerstvakantie wanneer de drukte zo groot is dat de borrel alleen nog maar het laatste obstakel voor de Kerstvakantie wordt. En trainingen überhaupt geen zin heeft omdat iedereen aan vakantie toe is. We zouden de traditie ombuigen en er een of twee weken na de Kerstvakantie een Nieuw(half)jaarsborrel van maken.

Elke borrel wordt bij ons voorafgegaan door een training voor de Zwerm-acteurs. Een training voorbereiden in januari is echt even andere koek dan in december. Wat een rust en helderheid in mijn hoofd. Binnen een paar uur was de hele traint uitgedacht en voorbereid, compleet met keynote en hand-outs. De locatie, de uitnodigingen, hapjes, gastenlijst etc. waren al voor de vakantie voorbereid.

Afgelopen vrijdag was het dus zover. Op de tafels lagen de hand-outs, de nieuwjaarscadeaus (Zwerm-truien) klaar en in het midden stond een mooie taart met Op de eerste rij-logo. De training ging super, de truien werden meteen aangetrokken. De aansluitende borrel was ook top. We hadden dan ook genoeg om op te proosten: 321 verkochte voorstellingen (and counting), twee nieuwe voorstellingen af, op meer scholen dan ooit geven Vibes-docenten les en vanaf maandag een nieuw vast kantoor. Maar daarover later meer. Na afgelopen vrijdag kunnen we zeggen: op naar een nieuwe traditie: de Nieuw(half)jaars borrel. Eerst dit jaar natuurlijk nog even tot een groot succes maken!
