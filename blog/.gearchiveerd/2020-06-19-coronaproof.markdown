---
title: Coronaproof
date: 2020-06-19 13:56:00 +02:00
permalink: "/blog/coronaproof/"
filmpje-embed-code: 
blogger: Esther Hulst
assets:
- path: "/uploads/coronaproof.jpg"
  name: coronaproof
---

*Door: Esther Hulst*

Vanaf 16 maart 2020 stond alles stil. Geen voorstelling, geen workshop, geen les kon doorgaan. Wij begonnen Thuis naar school. Het dichtgaan van de scholen hadden we enigszins aan zien komen. Wat begon als een ideetje onder een oersaaie voetbalwedstrijd was binnen anderhalve week uitgegroeid tot de grootste online basisschool van Nederland. Elke dag werd er vanuit onze studio-klas lokalen les gegeven aan groep 3 t/m 8. Door een échte leerkracht met twee klasgenoten (acteurs) om de leerlingen bij de les te houden. 

Eigenlijk waren we niet alleen een school gestart maar een volledige omroep met 6 kanalen die elke dag live uitzond. Elke dag leerden we. Elke dag gingen dingen beter en verzonnen we nieuwe dingen, waardoor de leerlingen een nog leukere schooldag beleefden. Zo kregen we de eerste dag mails van ouders over hun kinderen die niet naar de wc durfden, omdat ze dachten dat de juf of meester dat kon zien en ze niets wilden missen van de lessen. Of we daar niet iets aan konden doen? Wat waren we trots: het idee werkte dus. En natuurlijk kon dat. We verzonnen het handen-was-lied, zodat de kinderen tijdens dit lied naar de wc konden en er aan herinnerd werden hun handen heel goed te wassen. Kortom: een enorm leerzaam en mooi project dat, toen de scholen weer open gingen, tot stilstand kwam. 

In de loop van dit intense project hebben we ook het contact met de scholen weer opgepakt. Om de voorstellingen, workshops en lessen in te halen of digitaal door te laten gaan. Met de muziek-, theater- en danslessen lukte dit laatste. We nemen elke week digitale lessen op. Een uitdaging, want hoe geef je theaterles zonder de leerlingen te zien en zonder dat ze bij elkaar zijn. Toen we eenmaal een goed concept te pakken hadden, bleek het enorm leuk om te doen. 

Al een aantal weken ben ik nu weer op kantoor aan het werk. Om in samenspraak met de scholen nieuwe data te vinden voor alle geannuleerde voorstellingen. De eerste weken was dat spannend. Niemand wist wat er ging gebeuren, wat er kon en zou gaan kunnen. En iedereen was een beetje in paniek. We hadden dit allemaal nog nooit meegemaakt. Wanneer de kernvakken niet eens (enigszins) normaal gegeven kunnen worden, is er al helemaal geen tijd en aandacht voor kunst, cultuur en voorstellingen.

Gelukkig veranderde dit snel. Scholen wilden heel graag de voorstellingen inhalen. Tot mijn grote blijdschap vinden docenten ook, of misschien wel juist in deze bizarre tijd, cultuur wél belangrijk. Ze gunnen de leerlingen graag even iets anders dan alleen maar leerstof tot zich nemen. “Het is juist goed om even iets anders te doen, even op een andere manier te leren!” vertelde een docent. “Na al die weken zijn ze ook wel toe aan een andere kop dan die van mij en anders ben ik er wel aan toe!” zei een andere leerkracht. Met een grote voorwaarde: ook wij moesten ons houden aan de RIVM-richtlijnen en de protocollen van de school en de sector Cultuureducatie.

En daarom was er gister een klein feestje in Broedplaats Bogota, ons thuishonk. Het basisschoolteam van Theatergroep Zwerm kwam bij elkaar om te repeteren. Om de voorstellingen “**Coronaproof**” te maken. Ook wij moeten namelijk afstand houden en dat is best moeilijk, als je een voorstelling speelt die over verliefdheid en seksualiteit gaat. Hoe ga je zoenen wanneer je op 1,5 meter afstand moet blijven?

Al duizenden uren bracht ik repeterend door voor verschillende voorstellingen met verschillende acteurs. Maar deze keer voelde ik een zekere spanning. Nog nooit in mijn werkzame leven heb ik zo lang niet gewerkt, niet gespeeld. En zou het wel lukken? Met alle creativiteit van de acteurs en regisseur en soms bedrieglijk simpele oplossingen is het gelukt. De voorstellingen zijn **Coronaproof**. We zullen wel in de gymzaal of aula spelen (i.p.v. in het klaslokaal) om 1,5 meter afstand tot de leerlingen te kunnen garanderen. We spelen de komende weken vaak voor 1 klas i.p.v. 2. We moeten ons er steeds van bewust blijven en elkaar aan de 1,5 meter-regel herinneren. Maar het is gelukt! We kunnen en mogen spelen! 25 juni is de eerste en we kunnen niet wachten!

Benieuwd naar wat [Coronaproof](http://opde1sterij.nl/opde1sterij/coronaproof) voor onze voorstellingen betekend? Lees er alles over via deze [link](http://opde1sterij.nl/opde1sterij/coronaproof).
