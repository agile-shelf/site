---
title: Dankbaar
date: 2021-12-22 11:19:00 +01:00
permalink: "/blog/dankbaar/"
blogger: Esther Hulst
filmpje-embed-code: 
assets:
- path: "/uploads/dankbaar.jpg"
  name: dankbaar
---

*Door: Esther Hulst*

Het einde van het jaar is in zicht, dus is het tijd voor een beetje reflectie. 

We zitten midden in de zoveelste lockdown (wat een ellende..). En toch… als ik terugkijk op het afgelopen jaar, verschijnt er een enorme lach op mijn gezicht. Wat een geweldig jaar was dit. Dat voelt gek om nu te schrijven in deze treurige en heftige tijd. En tóch is het waar.

Wat hebben we hard gewerkt en wat hebben we een hoop leerlingen weten te bereiken. Theatergroep Zwerm speelt dit jaar meer dan 350 voorstellingen. 
Ja, ook als de scholen na de kerstvakantie nog dicht blijven, want dan spelen we live-online. In een nu nog mooiere studio. Via deze [link](https://www.opde1sterij.nl/opde1sterij/online-aanbod/) vind je hierover meer info.

Ook dit jaar geven we lessen cultuureducatie op verschillende scholen. Op de Kwikstaart in Uithoorn geef ik zelf 1 dag in de week theaterles en mijn collega Hanna geeft dansles. En wát een cadeau is dat. De leerlingen zijn lief en de leerkrachten zijn allemaal erg enthousiast en goed in hun werk. Op Alasca (middelbare school Amsterdam, niet het werelddeel) geven we nu voor de tweede periode op rij keuzemodules. Film en video, camera acteren, fysica comedy en dans voor de leerlingen, allemaal disciplines totaal buiten hun comfortzone. Maar met een beetje aanmoediging durven ze er allemaal voor te gaan. 

De eerste Kinderboekenweek-voorstelling die ik in maart 2021 bij wijze van experiment bedacht - we maken een tekstje en een foto en kijken wat er gebeurt - werd een groot succes. Ik dacht: ‘als ie 12 x geboekt wordt, is het leuk’. 
Het werden er 32! Toen móést de voorstelling echt gemaakt worden. Het leek wel of ie zich vanzelf schreef. En ook het repeteren ging met zo’n gemak. Het werd een super leuke, spannende en grappige voorstelling voor de hele school. Met een Meet & Greet, waarin we allerlei vragen van “Wat is je lievelingskleur?” tot “Hoe word je wat jullie doen?” hebben beantwoord. lk heb van elke voorstelling genoten. Zo te gek…

Natuurlijk, ook wij hebben moeten schakelen, steeds weer schakelen. Scholen dicht, scholen open, iedereen thuis, iedereen weer op pad, bus afbellen, bus weer leasen, bus weer afbellen, vanuit de studio, gewoon op school, in de aula, in de gymzaal, in het klaslokaal…. Eindeloos schakelen. Soms word je daar moedeloos van. Maar het helpt mij meer om het als een uitdaging te zien en steeds weer de schouders er onder te zetten en voor de nieuwe, steeds veranderende koers te gaan. 

Want deze noodgedwongen steeds veranderende koers levert ook mooie dingen op. Zo hebben we aan het begin van 2021 voor elke voorstelling een trailer opgenomen. Dit stond al jaren op mijn verlanglijstje en nooit was er tijd om het te doen. Begin 2021 was er tijd te over… en wat een pareltjes zijn het geworden. We zijn online-voorstellingen gaan spelen en dat bleek zó veel leuker dan verwacht. 

Dat eindeloos schakelen en goede moed houden, kan ik natuurlijk nooit allemaal alleen. Het team van Op de eerste rij is hechter dan ooit. Ik kan me geen beter team wensen. Ze bellen als er iets mis is en ook als het goed gaat, krijg ik dat enthousiast te horen. Ze veren mee, soms met een beetje weerstand maar ze zijn er allemaal nog. 

Het voelt een beetje cheesy, maar toch ga ik het typen. Ik ben dankbaar voor het afgelopen jaar. Voor de scholen die ons hebben geboekt, voor de scholen die het vertrouwen geven dat wij onder alle omstandigheden voorstellingen kunnen spelen, lessen kunnen geven en meeveren met hun wensen en verwachtingen zonder aan kwaliteit in te boeten. Dankbaar dat ze hun CJP-budget bij ons stallen. Zodat we al een beetje meer zekerheid hebben voor volgend jaar. Dankbaar voor de leerlingen, die ondanks alle gekke situaties enorm lief, aandachtig en enthousiast zijn. Voor Broedplaats Bogota waar altijd in mogelijkheden wordt gedacht en nooit in problemen. En voor het team van docenten en acteurs dat bij Op de eerste rij hoort. Bedankt allemaal!

En nu (bijna) vakantie. We zijn tot het einde van deze week bereikbaar. Heb je nu nog CJP-budget dat je op wilt maken? Stuur dan een [mail](mailto:info@opde1sterij.nl) of bel: <a href="tel:+31232052482" title="Bel Op de eerste rij">023 - 205 2482</a> en wij maken een weborder aan zodat het budget gewoon nog opgemaakt kan worden. Ik wens iedereen een fijne vakantie. Opdat we allemaal mogen ontspannen, relaxen en bijkomen van dit bizarre jaar en weer helemaal opgeladen en vol energie aan 2022 mogen beginnen.
