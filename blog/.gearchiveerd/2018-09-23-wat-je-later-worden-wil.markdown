---
title: Wat je later worden wil
date: 2018-09-23 15:00:00 +02:00
permalink: "/blog/wat-je-later-worden-wil/"
filmpje-embed-code: 
blogger: Ben van Bokhoven
assets:
- path: "/uploads/wat-je-later-worden-wil.jpeg"
  name: wat-je-later-worden-wil
---

**Wat je later worden wil**

*Ben van Bokhoven*

Voor *Op de eerste rij* kom ik regelmatig op basisscholen. Om voorstellingen te spelen namens *Theatergroep Zwerm*, maar ook om les te geven met *TheaterChallenge*. Een van de spellen die ik doe met de kinderen uit groep 5 en 6 is een spel waarin ze beroepen moeten uitbeelden. In een korte maar krachtige wedstrijd laten ze om beurten zien wie het best een boze brandweerman of vrouw of een stoere schilder kan zijn. “Meester ik wil later dokter worden”, “en ik voetbalcoach”. 

Toen ik in groep 5 zat leerde het werk van ik Andre van Duin kennen. Zijn revu-achtige shows op zaterdagavond vond ik prachtig en met Sinterklaas kreeg ik een reeks videobanden. Iets later ontdekte ik Toon Hermans. Ik wil niet zeggen dat ik zijn talent als eerste zag maar ik vond het een hele ontdekking. In groep 7 deed ik hem, met “Wat ruist er door het struikgewas” voor het eerst na. Een playback act die ik nog jaren op open dagen van school, in het buurthuis, op feestjes van opa en oma heb gedaan. Ik verdiende er zowaar af en toe geld mee.  Ik wist het zeker, ik wilde kleinkunstenaar worden.

Deze zomer vroeg David Meijer, regisseur van *Theatergroep Zwerm*, collega bij *TheaterChallenge* maar op dat moment vooral speler van *Oeloek* mij of ik mee wilde spelen tijdens de reprise van hun voorstelling “Droeftoeters”. Een zeer onverwachte maar aangename vraag. Mijn antwoord was onmiddellijk JA! Wat een ongelooflijke eer om bij dit mooie gezelschap aan te mogen sluiten. Ik mag mij dus sinds afgelopen vrijdag, cabaretier noemen!

Afgelopen vrijdag mocht ik na vijf repetitie dagen voor het eerst met ze op het podium. Ik sta al jaren op het toneel en speel wekelijks voorstellingen en toch gaf het me een nieuwe, bijna vreemde energie tijdens de voorstelling. Een ongelooflijke kick die ik zelden voel. Het is zo gaaf om te merken dat grappen die je hebt gerepeteerd vallen bij het publiek. En natuurlijk, er moet nog van alles gefine-tuned worden maar het resultaat mocht er wezen. Mijn familie was apetrots (maar ja wanneer niet).

Nog een hele reeks aan prachtige voorstellingen te gaan! Wil je ons zien spelen? Dat kan natuurlijk, we spelen vast en zeker bij je in de buurt. Check onze website voor de speellijst. [www.oeloek.nl](http://www.oeloek.nl)
