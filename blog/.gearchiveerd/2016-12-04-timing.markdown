---
title: Timing
date: 2016-12-04 11:23:00 +01:00
permalink: "/blog/timing/"
filmpje-embed-code: 
blogger: Tilly Sanichar - van Herwijnen
assets:
- path: "/uploads/timing.jpg"
  name: timing
---

**Timing**

*Door: Tilly Sanichar – van Herwijnen*

ti·ming (de; v(m))
1 de keuze van het juiste tijdstip

Hoewel de Dikke Van Dale een positieve betekenis aan dit woord hangt, wordt het toch zeker niet altijd zo gebruikt.
“Timing!”
Als iemand dit tegen je zegt, deze een-woord-zin, dan is dat over het algemeen geen compliment. Er wordt dan bedoelt dat jij, of dat wat je aanbied of opmerkt, precies níét op het juiste moment komt. 
Ik ken dat goed.
Zo bel ik regelmatig iemand die net de bus instapt en niet asociaal wil zijn tegen de chauffeur. 
Of ik heb de hele dag binnen gezeten en besluit dan toch eindelijk die boodschappen te gaan doen op het moment dat het begint te regenen.
Of, en dat valt eigenlijk ook een beetje onder de categorie vooruit werken als dat niet handig is, ik haal de senseo-pad alvast uit het apparaat voordat m’n koffie volledig is doorgelopen. 
Nog een voorbeeld: Ik ben geen zangtalent. Mijn stem is best aan te horen en na veel oefenen kan ik meestal uiteindelijk wel de juiste tonen raken. Maar, die timing hè… Laten we zeggen dat ik goed ben in opmaten, maar dan meestal op de momenten waarop ze niet door de componist verzonnen zijn!
Vaak heel onhandig die timing van mij, ergerlijk zelfs. Maar, soms ook best hilarisch. 
Zo is er online een filmpje van mij te vinden van een repetitie met Theatergroep Zwerm. Kleine situatieschets: in een van de voorstellingen gooien we over met poefjes. Gewoon in een driehoekje staan met z’n drieën en een poefje naar de ander gooien en degene die jouw kant op komt vangen. Klinkt simpel toch? Dat dacht ik ook. Tot ik het ging doen… Blijkbaar kwam er toch een juiste timing bij kijken. Het moment dat je het poefje loslaat bepaald namelijk of ie wel of niet de lucht in gaat… Het resultaat was dermate lachwekkend dat m’n collega het dus nodig vond het te filmen.

Maar, niet alleen maar kommer en kwel hoor als het gaat om timing. Soms gaat het opeens mijn kant op.
Dan hebben we bijvoorbeeld tandpasta nodig en heeft de drogist juist ons favoriete merk in de aanbieding! 2de halve prijs!
Of ik wil nog even een kopje koffie doen voor een afspraak en ik kom aan in een overvol cafeetje terwijl er juist iemand weggaat. Perfecte timing!
Of ik ben officieel zelfstandig geworden, m’n vaste baan opgezegd, maar het project waarvoor ik de stap gewaagd had is een mislukking. “Timing!” wil je zeggen, maar deze anekdote stopt niet hier.
…het project waarvoor ik de stap gewaagd had is een mislukking en juist op dat moment is Theatergroep Zwerm op zoek naar een nieuwe actrice en ze zien mij wel zitten voor de job. Juist! Dat noem ik nog eens timing, in de positieve Dikke van Dale betekenis van het woord.

Dat was ruim vier jaar geleden. Ik werd actrice in verschillende voorstellingen van Theatergroep Zwerm.
En in die vier jaar heb ik heel erg genoten. Zelfs van de vroege ochtenden. Van de soms fantastische, soms onuitstaanbare timing van m’n collega’s. Van de leerlingen (bij wie de timing ook af en toe te wensen overlaat). Maar, aan deze tijd komt nu een eind. 
Vanaf januari stel ik mijn vertrouwen in mijn timing. In deuren met tijdsloten, die pas geactiveerd worden als andere gesloten zijn. 
En dan gaan de afgelopen jaren in een tijdscapsule, om altijd te onthouden en met plezier op terug te kijken.
