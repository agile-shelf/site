---
title: Spike
date: 2019-05-19 12:12:00 +02:00
permalink: "/blog/spike/"
filmpje-embed-code: 
blogger: Tim Schuitvlot
assets:
- path: "/uploads/spike.jpg"
  name: spike
---

Keuzes maken, ik ben er niet zo goed in. Kleine dingen lukken nog wel (dus de menukaart in een restaurant zorgt niet voor problemen) maar belangrijke zaken gaan moeizaam. Uitstellen kan ik dan weer als de beste. Daar is geen moeite voor nodig. Sommige dingen stel ik zelfs al zo lang uit dat ik er eigenlijk nog nooit aan begonnen ben. Maar niet alles kan uitgesteld worden. De belastingaangifte bijvoorbeeld. Er komt een moment dat dat echt moet gebeuren. Of het schoonmaken van de badkamer. Als je viezer onder de douche vandaan komt dan dat je eronder ging staan moet er echt een doekje doorheen. 

Wij hebben een hond. Eentje uit het asiel. Toen we hem daar gingen halen wisten we dat het er eentje was met productiefoutjes. Allergieën, verlatingsangst, een hond met een rugzakje. Maar ook een ontzettende lieverd. Tweeëndertig kilo liefde en knuffeltjes. De allergie is te verhelpen met het juiste voer. Hij snapt ondertussen dat we weer thuis komen als we weg zijn geweest, dus die verlatingsangst is ook onder controle. Maar het is een oud beessie. Hij loopt moeilijk vanwege artrose en, nadat vorig jaar een tumor is weggehaald, hebben we al besloten geen grote operaties meer uit te laten voeren. 

Geen operaties meer is een keuze waar ik achter sta. Volledig. Hij is oud. En van een operatie heeft hij waarschijnlijk alleen maar meer last dan dat het op de lange termijn positef resultaat oplevert. Die keuze zorgt ook voor een dillema. Bij het laatste bezoek aan de dierenarts werdt een zeldzame bloedafwijking geconstateerd. Zo zeldzaam dat via Google eigenlijk alleen te vinden is dat het zeldzaam is. Het is niet te verhelpen, wel tijdelijk te verzachten. Dat brengt ons bij de laatse keuze die gemaakt moet worden. Hoelang gaan we de pijn verzachten? Als het een gevaarlijke, agressieve hond was geweest, was de keuze makkelijker. Maar het is een ontzettende schat. En omdat het zo'n lieverd is, willen we niet dat hij pijn heeft. Maar het stoppen van de pijn kan alleen helemaal verholpen worden als we hem in laten slapen. 

Er moet een keuze gemaakt gaan worden. Of eigenlijk, er moet een datum geprikt gaan worden. Ik denk dat we dit nog even uitstellen. Niet zolang als bij het schoonmaken van de badkamer. Maar toch nog een beetje. Gelukkig kan ik wel een keuze maken als de ober vraagt wat ik wil eten. Maar zelfs hier moest ik vandaag wat langer over nadenken.
