---
title: Verandering vind ik eng
date: 2017-02-05 10:20:00 +01:00
permalink: "/blog/verandering-vind-ik-eng/"
filmpje-embed-code: 
blogger: Tim Schuitvlot
assets:
- path: "/uploads/verandering-vind-ik-eng.jpg"
  name: verandering-vind-ik-eng
---

**Verandering vind ik eng**

*Door: Tim Schuitvlot*

Verandering vind ik eng. Als dingen veranderen gaan dingen namelijk anders. En als dingen anders gaan weet je dus niet precies wat er gaat gebeuren. Dat wist je eerst wel, maar nu niet meer. De dingen zijn immers veranderd. Hoe groter de verandering, hoe enger het wordt. Een ander kapsel is eng, want hoe gaan je collega’s hierop reageren zodra je het kantoor inloopt. Een andere president is een heel stuk enger. Hoe gaan zijn collega’s reageren zodra hij zijn nieuwe kantoor inloopt? En door veranderingen gaan dingen fout. Jij staat op het station, maar de trein is al weg. De dienstregeling is veranderd. Jij belt aan bij de juiste deur, maar een onbekend iemand doet open. Het adres van een vriend is veranderd. Je fietst waar het mag, maar krijgt een bekeuring. De verkeerssituatie is veranderd. Veranderingen zorgen er dus voor dat je de trein mist, afspraken met vrienden misloopt en boetes moet betalen. 

Ik ben halverwege een repetitie en ik loop vast. Het werkt niet. De spelers kennen hun tekst, de scenes kloppen, ik weet wat ik wil zien maar toch lukt het niet. We lassen een korte pauze in. Ik denk na, bekijk het script, ik haal diep adem en ik maak een besluit. Ik deel aan de groep mee dat ik een paar dingen ga veranderen. Er valt een korte stilte. Dan komen de eerste reacties. ‘’Ik ken de tekst zoals hij hier staat, ik weet niet of ik de nieuwe kan onthouden.’’. ‘’De volgorde zoals hij is vind ik al verwarrend, als we die nu ook gaan veranderen lukt het me vast helemaal niet meer.’’. Ik blijf bij mijn besluit. Morrend gaan de spelers de vloer op. Er klinkt gezucht en gesteun. Verandering betekent anders, en anders is stom. We beginnen. We schuiven met wat tekst, delen een aantal scenes op, voegen ze anders in elkaar, rommelen wat met de volgorde en we proberen het nog een keer. Ze beginnen. En het loopt. Als een tierelier zelfs. Overgangen gaan beter, scenes zijn logischer en de spelers zijn er zelf ook snel van overtuigd dat het makkelijker werk, beter klinkt en er mooier uitziet.

Verandering zorgt ervoor dat je wakker blijft. Dat je blijft nadenken. Ben ik het hier mee eens? Is dit wat ik wil? Verandering zorgt voor een frisse blik. En soms is anders juist beter. En het mooie van verandering is, is dat je het gewoon kan veranderen als je het niet goed vindt. Verandering is niet eng. Ik vind het nog wel steeds spannend.
