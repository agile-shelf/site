---
title: Zwerm bedankt
date: 2018-04-15 11:29:00 +02:00
permalink: "/blog/zwerm-bedankt/"
filmpje-embed-code: 
blogger: Olga Kaat
assets:
- path: "/uploads/zwerm-bedankt.jpg"
  name: zwerm-bedankt
---

**Zwerm bedankt!**

*Olga Kaat*

“Nee, ik ga echt niks meer met theater doen” zei ik tegen iedereen (inclusief mijzelf) aan het begin van 2013, toen ik vertrok van de Mime opleiding op de AHK. Aan het einde van dat jaar begon mijn hoofdstuk bij Theatergroep Zwerm, wat natuurlijk niet aansloot bij mijn uitspraak van het begin van het jaar, maar zeker geen verkeerde keuze was. 

In mijn twee jaar als mime-student heb ik meerdere voorstellingen gespeeld. Ik merkte dat het mij niet beviel om voor een publiek te spelen dat mij na de voorstelling alleen zagen als actrice. Wanneer ik niet meer als mijn personage maar als Olga de foyer binnen liep, keek het publiek naar mij alsof ik net van de maan op de wereld was geland. Ik kreeg een knoop in mijn buik en dacht: “Hallo ik ben ook een mens, ik bijt niet!”. Om mij heen zag en hoorde ik de mensen zeggen:” Oh, daar heb je één van de spelers”. Men liep niet op mij af, om een gesprekje te voeren, enkel een lachje of: ‘’Bedankt, mooi gespeeld’’. 
Ik zocht een plek waar dit niet het geval was. Waar ik echt contact kon maken. 

En daar was Theatergroep Zwerm.

Rijden, rijden, rijden in het wagentje naar Gouda, Den Haag, Apeldoorn, Tegelen, Rotterdam, Assen, Norg, Tiel, Middelburg, Woerden, Enschede, Groesbeek, Berkel-Enschot, Zwijndrecht, Holten en vele anderen steden en gehuchten. Oh, wat een leuke tijden waren dat in de auto met mijn collega’s. Ik, als topografisch wonder, had geen flauw benul waar in Nederland wij dan weer speelden. Maar ik kan jullie wel met zekerheid zeggen dat ik in alle gedeeltes van Nederland ben geweest. 

Spelen in het klaslokaal, dicht op de jongeren. De grote ogen, rode wangetjes, gniffeltjes van de stoerste jongen uit de klas gaven mij telkens kippenvel. De onderwerpen die wij na afloop van de voorstelling bespraken met de leerlingen waren te gek. De leerlingen waar we van tevoren voor gewaarschuwd waren, deden het actiefst mee. Ik was niet meer een poppetje wat net geland was op de aarde ik was een mens van vlees en bloed net zoals de leerlingen, ons publiek. Wij konden iets veroorzaken; wat fantastisch is. Ik wil dit voor altijd! 

In de tussentijd werd ik aangenomen op de Theaterdocent Verkort opleiding op de AHK. De kennis die ik bij Zwerm had opgedaan kon ik delen en meenemen binnen deze studie en aanvullen met nieuwe kennis.

Met mijn eerste graad bevoegdheid op zak, als docerend theatermaker, hoop ik vele bovengenoemde momenten te creëren met leerlingen van het primair en voortgezet onderwijs. Ik sluit een hoofdstuk af en begin aan een nieuw hoofdstuk op twee middelbare scholen en een basisschool waar ik nu werk. Waar ik alles wat ik in het vorige hoofdstuk heb geleerd meeneem. Waar ik niet na één bezoek weer naar mijn huisje in Amsterdam-Noord terug rij, maar opzoek ga in een geheel schooljaar naar ingangen bij elke leerling. Waar ik de standaard gedachtes een poepie laat ruiken, en de leerlingen de schoonheid laat inzien van eigen creativiteit en de ander.

Bedankt Zwerm dat jullie ervoor hebben gezorgd dat ik wél  van theater mijn werk heb gemaakt.

*Onderschrift bij de foto: De opkomende zon in de vroege ochtend want ja, de eerste voorstelling speelden wij om 08:30.*
