---
title: einde van het jaar
date: 2023-12-21 15:04:00 +01:00
permalink: "/blog/21-12-2023-einde-van-het-jaar/"
blogger: Esther Hulst
assets:
- path: "/uploads/einde-van-het-jaar.jpg"
---

*Door: Esther Hulst*

Het einde van het jaar is in zicht, overal zie je lijstjes voorbij komen. Spotify Wrapped, de top-2000, lijstjes met behaalde doelen, wensenlijstjes. Kortom, allerlei lijstjes die de stand opmaken. Wat heeft dit jaar gebracht? Maar voor mij is het jaar net begonnen. Of nou ja, net… de Kerstvakantie is niet het einde van een jaar, maar een halfjaarsbreak. De vakantie waarin ik me oplaad om in de tweede helft van het jaar alle gestelde doelen te halen. Dit komt natuurlijk doordat in het onderwijs in schooljaren wordt gedacht. En dus ook door mij en mijn collega’s.

Een van de weinige uitzonderingen is het CJP-cultuurkaartbudget. Daarvoor hebben de scholen nog tot 31 december 2023 om het uit te geven. En dat kan ook aan cultuureducatie die na 1 januari 2024 wordt uitgevoerd. Dus heeft jouw school nog CJP-budget? Maak dat dan snel op. Want als je het budget helemaal opmaakt, krijg je volgend jaar waarschijnlijk meer. Hoe dit precies zit, lees je in een blog die ik hier eerder over schreef: [Maak het CJP-cultuurkaarbudget op vóór 31 dec. 2023.](https://www.opde1sterij.nl/blog/8-11-2023-maak-het-cjp-cultuurkaartbudget-op-voor-31-dec-2023/)

Maar terug naar het einde van het jaar. Ondanks dat het schooljaar pas op de helft is (of eigenlijk nog iets minder;) maak ook ik de balans op. Wat ging er goed dit jaar? We hebben een enorm leuk team! Zo leuk dat zelfs de acteurs die al afscheid hebben genomen nog steeds nauw betrokken zijn. We verzorgden 14 TheaterChallenges waar 36 basisschoolklassen en bijna 1000 middelbare schoolleerlingen voorstellingen maakten en uitvoerden. En gaven we meer dan 360 uur theater-, dans- en muzieklessen aan leerlingen van 4-18 jaar. En we speelden 397 voorstellingen in 2023 voor ongeveer 23.820 leerlingen. Niet normaal veel toch?

We hebben hard gewerkt en enorm veel lol gehad. We hebben complimenten gehad van docenten en vooral ook van leerlingen. Die de TheaterChallenge de leukste dag ooit vonden. Die de hele week hebben uitgekeken naar de wekelijkse theaterles. Die de voorstelling "Help, ik ga logeren…" de beste voorstelling vonden die ze ooit hadden gezien. Of die de voorstelling "iSocial" in ieder geval beter vonden dan wiskunde. Kortom, we zijn dankbaar voor alle lessen, voorstellingen, ouderavonden en workshops die we hebben mogen verzorgen. Voor alle leerlingen die we hebben mogen voorzien van cultuureducatie.

Het hele team en ik wensen je een gezond, gelukkig, educatief en leerzaam 2024. En vooral lekker uitrusten deze vakantie. Want even heerlijk niets doen hebben we allemaal verdiend.