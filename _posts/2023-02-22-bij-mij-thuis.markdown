---
title: Bij mij thuis
date: 2023-02-22 10:17:00 +01:00
blogger: Esther Hulst
assets:
- path: "/uploads/bij-mij-thuis.jpg"
---

*Door: Esther Hulst*

Het thema van de Kinderboekweek 2023 werd 16 januari bekend: Bij mij thuis. Eindelijk…
Eigenlijk al vanaf het einde van afgelopen Kinderboekenweek, zat ik me te verheugen op dit moment. Wanneer het thema bekend is, kan ik los met verzinnen. Waar moet het zich afspelen, welk personage komt alleen op het beeldscherm? Welk probleem gaan ze oplossen? Kortom, welk avontuur gaan Sam en Philine dit jaar weer meemaken? 

Dit jaar is het thema dus: Bij mij thuis. En zoals het persbericht doet vermoeden gaat het over diversiteit. “Bij iedereen is het thuis anders. Deze Kinderboekenweek vieren we thuis in alle vormen, verschillen en gelijkenissen.”  Wat een cadeau is dit thema! Ik kan er echt een stukje van mijzelf in kwijt. Natuurlijk zitten in alles wat ik maak altijd verschillende stukjes van mezelf. De namen van de personages zijn bijvoorbeeld de namen van mijn buurjongens. De voorvallen zijn vaak uit mijn leven en dat van mijn vrienden, familie en collegae gegrepen. 

Dit thema geeft me de gelegenheid om mijn Molukse roots, mijn anders-zijn, mijn 'vreemde eend in de bijt' zijn, als inspiratiebron te gebruiken. Het thema gaat over anders zijn, over verschillen en gelijkenissen en het vieren hiervan. En laat ik als Moluks-Nederlandse theatermaker die verschillen nou gewoon al in mezelf hebben.

Eerder schreef ik een blog over het belang van rolmodellen. (Klik op deze [link](https://www.opde1sterij.nl/l/blog/9-11-2022-representatie/) voor die blog). In de vorige Kinderboekenweek voorstelling 'Help, onze meester is verdwaald!' was ik op familiebezoek in Indonesië geweest. Stiekem had ik mijn roots er een klein beetje ingestopt, net zoals de namen van mijn buurjongens in andere voorstellingen.

In de nieuwe voorstelling voor de Kinderboekenweek kan het er nu helemaal over gaan! Het hoeft niet stiekem, het past gewoon helemaal binnen het thema. En... een lang gekoesterde droom kan eindelijk in vervulling gaan: mijn moeder weer in één van mijn voorstellingen. Eerder speelde ik de voorstelling “Lagu Damai” samen met mijn moeder. Mijn moeder is inmiddels pensionada en van huis uit geen actrice. Maar die ervaring om samen met mijn moeder op het toneel te staan was zo magisch (mijn moeder is een natuurtalent) dat ik nog steeds rondloop met een deel 2 in mijn hoofd. 

Mijn moeder gaat natuurlijk niet zelf mee op tournee tijdens de Kinderboekenweek. Veel te vaak en te vroeg spelen. Maar het personage op het beeldscherm kan zij natuurlijk super goed spelen. En zo bedacht ik Oma Lena, Philine’s Molukse oma die in hun tuinhuis woont en alleen via FaceTime communiceert. De rest van de formule blijft hetzelfde: een mooi compact decor gemaakt door Erik en Erica, een lied van Maarten Ebbers, dezelfde acteurs en regie van David Meijer. Ik kan niet wachten tot het zo ver is.

De voorstelling staat in in idee geval al sinds gister online en is (alvast) te boeken! Meer weten? Check dan de link: ["Help, ik ga logeren..."](https://www.opde1sterij.nl/theatergroep-zwerm/help-ik-ga-logeren/). Zien we je in de Kinderboekenweek?
