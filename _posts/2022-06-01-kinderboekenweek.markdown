---
title: Kinderboekenweek
date: 2022-06-01 07:03:00 +02:00
assets:
- path: "/uploads/blog%2031.png"
blogger: Esther Hulst
---

*Door: Esther Hulst*

Vorig schooljaar deed ik een experiment. KCOS, regionale partner Kunst en Cultuur op School vroeg of wij nog iets leuks hadden voor de Kinderboekenweek. Dat had ik nog niet, maar er begon meteen iets te kriebelen. Ik had enorm zin om gewoon weer eens iets te maken. Ik googlede het thema: “Worden wat je wil” en het begon nog meer te kriebelen. Hier kreeg ik wel ideeën van….

Samen met David (partner in crime, regisseur en acteur in de filmpjes) en Ben (acteur) maakten we toen “Help, mijn vader is een geheim agent!” Het werd een daverend succes. We speelden 33 keer in 11 dagen en kregen een 8,4 gemiddeld! Experiment geslaagd!

Dus dit jaar doen we dat weer. We weten natuurlijk niet of het weer zo’n succes wordt, maar aan mijn enthousiasme zal het niet liggen. Het thema "Gi-ga-groen" spreekt me, zeker sinds ik zelf een moestuin heb en er heerlijk van eet, enorm aan. Van de personages Sam en Philine ben ik gaan houden. Wat een heerlijk duo. De sullige goeierd die graag een superheld wil zijn en de bijdehante tante met een probleem. Ik kan (bijna) niet wachten tot ik het nieuwe avontuur mag schrijven. Ook het Digibord (of scherm) doet dit keer weer mee. Wees niet bang: heeft je school geen verrijdbaar Digibord, geen probleem! Nemen we er zelf één mee. Op die manier zijn we niet met z’n tweeën, maar hebben we er opeens een acteur bij; op het scherm.

Sam en Philine gaan deze keer met hun klas op kamp. Niet Philine’s vader komt dit keer op het scherm, maar de meester die verdwaald is tijdens het hout sprokkelen voor het kampvuur. Hij heeft nog maar 10% batterij en heeft geen idee waar ie is. Gelukkig weet Sam alles van survivallen, want hij zit al jaren bij de scouting en hij kan Philine alles vertellen over wilde dieren en leven met de natuur. Want zij is deze zomer bij haar opa en oma in Indonesië geweest. Zo kunnen Sam en Philine hopelijk, samen met de kinderen in het publiek, de meester weer terug vinden.

Zoals ik eerder al schreef: ik kan niet wachten om eraan te beginnen. De fantasie te prikkelen. De gekste avonturen voor Sam en Philine te schrijven. Deze gekte vorm te geven onderleiding van David. Samen met Ben weer op pad te gaan en elke speelplek, van gymzaal tot speellokaal tot gezamenlijke hal, om te toveren tot een theatertje. En vooral om samen met de kinderen het nieuwe avontuur te beleven.

Hoe dit precies gaat aflopen weet nog niemand, maar dat het een spannend, leuk, vrolijk, grappig, prikkelend en mooi avontuur voor de hele school wordt staat vast. Ik hoop dat we weer heel vaak door heel Nederland mogen gaan spelen. De eerste voorstellingen staan in ieder geval al in de agenda. Hopelijk komen daar nog een hele hoop bij!