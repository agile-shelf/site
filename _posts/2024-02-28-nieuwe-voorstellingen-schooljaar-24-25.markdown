---
title: Nieuwe voorstellingen schooljaar 24-25
date: 2024-02-28 07:30:00 +01:00
blogger: Esther Hulst
assets:
- path: "/uploads/5.png"
---

*Door: Esther Hulst*

Het is tijd voor nieuwe voorstellingen. In coronatijd waren we druk met aanpassen, verschuiven, online, weer live in het klaslokaal, toch weer online… We hadden geen tijd en ruimte voor het maken van nieuwe voorstellingen. Of nou ja, we maken natuurlijk sinds 3 jaar elk jaar een nieuwe voorstelling speciaal voor de Kinderboekenweek. Maar ik bedoel een nieuwe educatieve voorstelling zoals bijvoorbeeld iSocial, VerPest of Blozen voor Beginners.

Nu hebben we eindelijk weer tijd om vooruit te kijken en te denken. Want dat heb je nodig om nieuwe voorstellingen te maken. Tijd en ruimte, vooral in het hoofd. Want welk thema is urgent en prikkelend genoeg om een voorstelling over te maken? En in ons geval een voorstelling die lang meegaat. Tg Zwerm speelt voorstellingen jaren achter elkaar. Dit heeft meerdere redenen: de groepen waarvoor we spelen veranderen natuurlijk elk jaar, elk jaar heb je op scholen een nieuwe groep 8 of een nieuwe eerste en tweede klas. En we houden de voorstellingen door de jaren heen up-to-date. Een goed thema is dus erg belangrijk.

We kregen steeds vaker de vraag of we iets gingen maken met AI en fake news. Dat werd gevraagd na afloop van iSocial maar ook na afloop van andere voorstellingen. We hielden tijdens onze jaarlijkse bbq en trainingsmoment met de acteurs een brainstorm over nieuwe voorstellingen. Daar kwamen mooie en leuke dingen uit. En nu, een half jaar later en nog veel meer gesprekjes, nieuwsberichten, verzoeken en vragen van scholen later, zijn we eruit!

Vanaf het nieuwe schooljaar speelt Theatergroep Zwerm twee nieuwe voorstellingen:

* [Ai, ai, ai](https://www.opde1sterij.nl/theatergroep-zwerm/ai-ai-ai/) voor groep 6 t/m 8 PO

* [Bullsh\*t](https://www.opde1sterij.nl/theatergroep-zwerm/bullsh-t/) voor 12\+ VO

Beide voorstellingen zijn een mooie aanvulling op ons huidige aanbod. We gaan in deze voorstellingen namelijk dieper in op **AI, fake news** en de **snel veranderende digitale wereld**. De voorstellingen, inclusief nabespreking en lesbrief, vormen een goede basis om de digitale vaardigheden van de volgende generatie te versterken en hen voor te bereiden op een toekomst waarin kennis, wijsheid en kritisch denken centraal staan.

We hebben zo'n zin om te beginnen. Want als theatermaker is er naast spelen niets leuker dan iets nieuws creëren. De komende tijd gaan we brainstormen, treatments maken, scripts schrijven en natuurlijk repeteren. Zodat we in het nieuwe schooljaar op alle scholen van Nederland deze nieuwe educatieve voorstellingen kunnen gaan spelen.

Wil jij meer weten? Klik op de links of neem contact met ons op via [mail](mailto:info@opde1sterij.nl) of bel (<a href="tel:\+31232052482" title="Bel Op de eerste rij">023 - 205 2482</a>  ). Of plan een [belafspraak](https://calendly.com/opde1sterij/info-over-nieuwe-voorstellingen) in op een moment dat ons beiden uitkomt.