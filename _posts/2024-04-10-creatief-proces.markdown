---
title: Creatief proces
date: 2024-04-10 07:15:00 +02:00
permalink: "/blog/10-4-2024-creatief-proces/"
blogger: Esther Hulst
assets:
- path: "/uploads/creatief-proces.jpg"
---

Theatergroep Zwerm gaat drie nieuwe voorstellingen maken. Ja, je leest het goed: 3. Ik heb daar zo’n zin in. Als theatermaker vind ik nieuwe dingen creëren toch wel echt het leukste dat er is. Vroeger bedacht ik veel in mijn eentje of samen met David. Uren konden we met z’n tweeën ploeteren. Maar sinds een tijdje ben ik ervan overtuigd dat het met meer mensen alleen maar beter wordt. Begrijp me goed, schrijven vind ik nog steeds een solistische activiteit die je hooguit met mensen kunt delen waarna je weer in je eentje achter je computer kruipt. En heel soms heb je het geluk dat je iemand tegenkomt met wie je super goed samen kunt schrijven of eigenlijk samen teksten kunt verbeteren. Gelukkig heb ik David met wie dat enorm goed gaat. Maar de brainstormfase kun je wat mij betreft heel goed met een groep doen. 

Vooral omdat je met meer mensen op meer ideeën komt en vooral ook ideeën die ik in mijn eentje nooit verzonnen had. En omdat ik al een tijdje niet meer alle voorstellingen speel, zijn er andere Zwermers die beter weten en proeven wat er speelt bij de doelgroep.  Samen ideeën verzinnen en deze ook daadwerkelijk gebruiken levert natuurlijk ook enorme betrokkenheid op. En practice what you preach. Op de eerste rij heeft als visie dat een mens meer, sneller en beter leert wanneer deze mede-eigenaar is. Dan moeten wij dat natuurlijk zelf ook doen. Dus zo geschiedde. 

Op goede vrijdag kwamen we met een grote groep Zwermers bij elkaar om te brainstormen over twee van de drie nieuwe voorstellingen, Bullsh*t voor VO en Ai, ai, ai voor PO. Beiden over nepnieuws en AI. Wat de Zwermers niet wisten was dat er een enorme paaslunch voor ze klaar stond. Op goede vrijdag vonden David en ik dat we niet wegkwamen met een simpel broodje. Daarom een tafel vol lekkers. Van gepocheerde eieren tot Paasstol en van avocado tot chocolade ei.

Nadat we helemaal volgevreten, geproost hadden met prosecco en alcohol vrije bubbels gingen we aan de slag. Ik had de brainstorm voorbereid volgens een format dat ik leerde bij [creative retreats](https://www.creativeretreats.nl/winactie?gad_source=1&gclid=EAIaIQobChMIh-Kal7C1hQMVaqqDBx2rgQDvEAAYASAAEgLeT_D_BwE) van Lot en Naomi. De eerste ronde ging over kennis. Hoe krijgen we de kennis die in de groep aanwezig is bij iedereen? De opdracht: schrijf in 5 minuten alles op dat je weet over dit onderwerp. En schrijf daarna in 5 minuten op wat je de leerlingen hierover wilt meegeven, wilt behandelen in de nabespreking.

Het was een gokje of dit iets op zou leveren.  Het werkte sowieso als braindump: alle eerste, makkelijke, vaak on-originele ideeën zijn dan uit je systeem. Waardoor je door kan naar originele goede ideeën. Maar het leverde vooral precies het eindresultaat op dat ik voor ogen had. Namelijk verschillende lijsten met kennis over nepnieuws, AI en daaraan gelieerde thema’s die in het bespreken van de opdracht uitgewisseld werden. Resultaat: iedereen wist ongeveer even veel, of in ieder geval we hadden ene gezamenlijk nulpunt. En iedereen had helder welke kant ze opwinden met de voorstelling en de nabespreking. 

Daarna verdeelden we de groep in kleinere groepjes en werd er van 3 grote thema’s naar een veelvoud aan scene-ideeën gewerkt. Van groot naar klein eigenlijk. En de grootste grap dat ondanks dat de startpunten voor plek groepje anders waren, er wel dezelfde scenes werden bedacht. Zo waren er meerdere papiertjes met de Bullshitprofessor.  Een AI-personages, Rabbit hole en nog een aantal. Grappig toch?

Na 4 uur, ja echt 4 uur, brainstormen waren de hersenen gekookt en was het tijd om naar huis te gaan om het komende lange paasweekend met familie te vieren. Maar vooral was er een schat aan ideeën voor zowel de voorstelling als de nabespreking. En heeft iedereen zin om deze voorstellingen te gaan maken. David en ik gingen daar na tweede Paasdag meteen aan beginnen, maar daarover later meer.

Hoe het precies gaat worden weten we pas als het af is. Maar we zijn lekker op weg. De komende weken, maanden neem ik je met enige regelmaat in deze blogs mee in het maakproces. 

Wil je meer weten over de voorstellingen? Of wil je ze boeken? Dat kan allebei! Klik op de links: 
* [Bullsh*t](https://www.opde1sterij.nl/theatergroep-zwerm/bullsh-t/) 
* [Help, ik ben de baas](https://www.opde1sterij.nl/theatergroep-zwerm/help-ik-ben-de-baas/)

En/of neem [contact](https://www.opde1sterij.nl/contact/) met ons op. Wij denken graag met je mee.