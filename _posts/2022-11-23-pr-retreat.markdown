---
title: Pr-retreat
date: 2022-11-23 08:15:00 +01:00
assets:
- path: "/uploads/blog%20creative2.png"
blogger: Esther Hulst
---

*Door: Esther Hulst*

Over een paar weken ga ik op retreat. Een pr-retreat. Een wat? “Educatieve mini-vakantie speciaal voor volwassenen die hun vakkennis willen bijspijkeren, een geheel nieuwe skill willen leren of gewoon weer eens een frisse wind door alle stoffig geworden laatjes in hun hoofd willen laten blazen.” Staat op de site van *Creative retreats* te lezen. Het kleine zusje van *Reducations*, dat weer het zusje is van *Redrum*.  Een bevriend bedrijf waar ik een tijdje terug een tour door een museum voor insprak en een doktor speelde in een van hun commercials. Maar terug naar de retreat. 

In mijn dagelijkse werk ben ik met honderd en één dingen bezig. Ik maak en speel voorstellingen. En dat niet alleen ik verkoop en plan ze ook in. Daarnaast doe ik ook de productie en maak ik het educatief materiaal. En nee, dat doe ik natuurlijk niet helemaal in mijn eentje. Ik heb een fantastisch team van freelancers met wie ik dit allemaal verwezenlijk. Met zijn allen zijn we dagelijks bezig om bij te dragen aan de ontwikkeling van leerlingen. Door middel van dans- muziek- en theaterlessen maar ook door middel van onze voorstellingen en lesmateriaal willen we bijdragen aan de ontwikkeling van de leerlingen. Gezonde burgers van de toekomst.

Terwijl ik de hele dag druk ben met de ontwikkeling van anderen, vergeet ik soms mijn eigen ontwikkeling. Natuurlijk zorg ik er wel voor dat ik niet stil sta. Dat zou enorm saai worden en ik heb niet eens de tijd om stil te staan. Maar toch, soms moet je de tijd nemen om jezelf uit te dagen en iets nieuws te leren. Neem een hobby, hoor ik je denken. Maar mijn hobby was altijd toneelspelen. Tot ik er mijn werk van maakte. De dochter zit op de Vrije school en dus borduren we en naaien we ons een ongeluk. Vind ik heerlijk, maar in alles wat ik doe wil ik graag de beste worden. Een bijzondere afwijking, maar om nou de beste te worden in borduren… Mwah.

Maar ja, ik wilde wel iets. Als freelancer leerde ik dat er altijd twee van deze drie zaken in orde moeten zijn voor het aannemen van werk: plezier, betaling en uitdaging. In mijn werk zijn plezier en betaling echt wel vertegenwoordigd. Ik zit juichend achter mijn computer bij elke nieuwe aanvraag die binnenkomt, ook het spelen op scholen vind ik heerlijk en met Op de eerste rij gaat het goed. Dan blijft uitdaging over. Ik moest dus iets zoeken met uitdaging maar wel in mijn vakgebied. Want ik wil de beste worden in wat ik doe en niet in iets anders… 

Toen zag ik de PR-retreat langskomen en dacht: dit is het. Natuurlijk we hebben een website en socials, we sturen mails en onderhouden goed contact met onze klanten de scholen! Maar wat zou ik me graag 3 dagen lang onderdompelen in alles wat met PR te maken heeft, begeleid door 3 professionals er verstand van hebben. Dus schreef ik me in voor de creative retreat, regelde thuis dat ik gemist kon worden (lees oma’s die blijven logeren), vroeg STAP-budget aan en kreeg dit toegekend. Over 2 weken verblijf ik nu 3 heerlijke dagen in een hotel op de Veluwe, leer allerlei ins en outs op het gebied van PR en kom helemaal uitgerust en geïnspireerd terug met een mooi PR-plan. Ik kan bijna niet wachten!

Denk jij nu, dat wil ik ook! Check dan de dit van [Creative retreats](https://www.creativeretreats.nl/pr-retreat). 
