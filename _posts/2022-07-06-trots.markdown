---
title: Trots
date: 2022-07-06 22:20:00 +02:00
blogger: Esther Hulst
assets:
- path: "/uploads/trots-2.jpg"
---

*Door: Esther Hulst*

Het einde van het jaar is nu echt in zicht en bij Op de eerste rij betekent dit: topdrukte. Met TheaterChallenge sluiten we op menig school het jaar cultureel af met een workshop of voorstellingsdag. Tg Zwerm speelt de laatste voorstellingen van het jaar. Traject C sluit de langere trajecten af op scholen en alle plannen voor komend schooljaar worden gesmeed. Hier op kantoor hebben we inmiddels vierkante ogen van het inplannen van voorstellingen, het maken van roosters voor komend schooljaar en het maken van offertes en contracten. De vroegboekkorting komt eigenlijk elk jaar pas in deze laatste weken echt op stoom. Docenten zijn net mensen en willen op het laatste moment toch nog gebruik maken van de vroegboekkorting. 

En hoewel dit misschien leest als een klaagzang is het omgekeerde waar! Ik geniet altijd intens van deze periode. Ik vind het zó leuk om alle docenten, vaste klanten weer even te spreken. Te horen hoe de TheaterChallenge is bevallen en dat ze die volgend jaar weer willen. Of te horen dat ze twijfelen tussen verschillende voorstellingen van Tg Zwerm en daar advies over te kunnen en mogen geven.

Ik maak tijdens het schrijven van deze blog even tijd om terug te kijken op dit schooljaar. Bij dit heerlijke weer zou je het bijna vergeten, maar ook dit jaar had weer een lockdown. Wat een domper. Gelukkig konden wij online en hebben we het een en ander verplaatst. Los van de lockdown en alle wisselende Corona-maatregelen, alles went, hadden wij een topjaar. Even wat getallen: 2 nieuwe acteurs bij Tg Zwerm, 4 nieuwe docenten bij TheaterChallenge. Traject C verzorgde ruim 300 lessen in het Primair en Voortgezet onderwijs in verschillende disciplines, we deden 18 TheaterChallenges en speelden 393 voorstellingen met Tg Zwerm, maakten onze eerste Kinderboekenweek-voorstelling en speelden deze meteen meer dan 35 keer.  

Wat een te gek jaar! Ik ben zo trots op iedereen die voor Op de eerste rij werkt. Trots op de nieuwe acteurs die elke week de sterren van de hemel spelen en de nabesprekingen ook helemaal in de vingers hebben. Trots op alle acteurs van Tg Zwerm die unaniem de werksfeer het hoogst mogelijke cijfer geven en allemaal willen blijven komen schooljaar. Trots op de nieuwe docenten die TheaterChallenge inspirerend vinden en zo warm werden ontvangen door het bestaande team. Trots op alle scholen, Cultuurpunten en docenten die enorm veel moeite doen om ons op hun school te krijgen en zo cultuureducatie voor zoveel leerlingen mogelijk maken. Ik ben zo trots als ik weer eens gebeld wordt door één van de docenten of acteurs om door te geven hoe de dag verliep en tegelijkertijd een mailtje ontvang van de enthousiaste docent van de school die het verhaal dan helemaal beaamt. 

Nog even doorbikkelen de komende twee weken om een begin te maken aan nog zo’n fantastisch jaar! Op naar 2022-2023, maar eerst nog een welverdiende vakantie!
