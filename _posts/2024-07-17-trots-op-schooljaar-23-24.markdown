---
title: Trots op schooljaar 23-24
date: 2024-07-17 06:45:00 +02:00
blogger: Esther Hulst
assets:
- path: "/uploads/blog%2017%20juli.png"
---

*Door: Esther Hulst*

Voor de regio’s Zuid en Midden is al met vakantie, wat heerlijk. Voor ons in Regio Noord duurt het nog een half weekje… Helemaal niet erg! Want er zijn nog genoeg losse eindjes die aan elkaar geknoopt moeten worden. Vandaag staat zelfs nog een TheaterChallenge op het programma ter afsluiting van het schooljaar. En wat een geweldig jaar was dit.
We hebben 30.675 leerlingen mogen voorzien van cultuureducatie. Je leest het goed: ruim 30.000. Niet normaal veel, toch? We verzorgden 14 TheaterChallenges op zowel voortgezet als primair onderwijs. Door de docenten van Traject C werd aan bijna 1000 leerlingen 326 uur theater-, dans- en impro-les gegeven. En Theatergroep Zwerm speelde in totaal 403 voorstellingen, waarvan 6 ouderavonden, 51 Kinderboekenweekvoorstellingen en 346 educatieve voorstellingen in de klas, voor 27.900 leerlingen.

Van dit lijstje worden we zo trots, blij en dankbaar. Wat enorm veel leerlingen hebben wij weten te bereiken. En niet alleen leerlingen, maar ook ouders en docenten. Met 16 acteurs, zo’n 25 docenten en nog een aantal superkrachten achter de schermen hebben we dit jaar wederom tot een succes weten te maken. We hebben 3 nieuwe acteurs ingewerkt en hadden onze eerste echte stagiaire. Die het zo geweldig deed en het zo naar haar zin had, dat ze nu onze vaste invaller is. Trots omdat onze acteurs en docenten elke keer weer dat klaslokaal ingaan met een frisse blik. Elke keer weer de lessen en voorstellingen verzorgen alsof het de eerste keer is. En omdat we zo’n fijn en hecht team hebben dat dit zo leuk vindt om te doen, dat ze elke keer weer het beste eruit willen halen. De beste voorstelling met de beste mogelijke nabespreking elke keer weer. Dat maakt mij enorm trots. En ik hoor het terug van de docenten die mooie quotes geven, die bellen en mailen of de enquête invullen. Zo leuk om al die soms kritische en vooral mooie reacties te lezen.

Het jaar was ook vol en druk en hectisch. We hebben net voor de vakantie de nieuwe voorstelling [Bullsh*t](https://www.opde1sterij.nl/theatergroep-zwerm/bullsh-t/) gemaakt en ook [VerPest](https://www.opde1sterij.nl/theatergroep-zwerm/verpest/) een opfrisbeurt gegeven. Maar diep in mijn hart ga ik juist heerlijk op die onrust. Elke dag iets anders afgewisseld met strakke structuur, daar gaat mijn hart echt sneller van kloppen. Blij word ik van die lieve, stoere en soms dwarse snoetjes die het stiekem best leuk vinden wat wij komen doen, of op z’n minst vinden ze het minder erg dan wiskunde. En die uiteindelijk allemaal meedoen, al is dat soms met frisse tegenzin.

En we zijn dankbaar voor de scholen. Dat zij het belang van cultuureducatie inzien en er geld voor vrijmaken. Dat ze de kwaliteit van onze voorstellingen, TheaterChallenges en lessen zien en dat ze terugkomen. Dat we ook voor komend schooljaar weer een vol jaar kunnen verwachten. Want voor Theatergroep Zwerm staan er komend jaar al 336 voorstellingen gepland. Traject C gaat weer heel wat dans- en theaterlessen verzorgen voor o.a. Basisschool de Kwikstaart. En ook TheaterChallenge gaat lekker. Komend jaar maken we ook weer een nieuwe [voorstelling](https://www.opde1sterij.nl/theatergroep-zwerm/help-ik-ben-de-baas/) voor de Kinderboekenweek, die al 61 keer verkocht is… 61! En we maken voor het primair onderwijs de voorstelling [Ai, ai, ai](https://www.opde1sterij.nl/theatergroep-zwerm/ai-ai-ai/) over AI en nepnieuws. 

Maar nu eerst: vakantie. Om totaal uitgerust en geïnspireerd aan een nieuw schooljaar te beginnen waarin we hopelijk nog meer scholen, ouders, docenten, leerkrachten en vooral leerlingen mogen inspireren, wijzer maken en de verbeelding prikkelen.