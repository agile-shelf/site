---
title: Brainstormen
date: 2023-01-25 15:14:00 +01:00
permalink: "/blog/25-1-2023-brainstormen/"
blogger: Esther Hulst
assets:
- path: "/uploads/brainstormen.jpg"
---

*Door: Esther Hulst*

Ik hield nooit zo van brainstormen althans dat dacht ik. Toch gek, dat ik als theatermaker, creatieveling niet hou van brainstormen. Ik vind het moeilijk om geen ja-maar te mogen zeggen, als een idee gewoon geen goed idee is. En ik vind het nog moeilijker over zo’n idee vervolgens nog heel lang door te brainstormen, omdat ik het in de basis al een slecht idee vond. Doordat ik dan heel veel weerstand ervaar, ervaren de andere deelnemers weer mijn weerstand en krijg ik het stempel: slechte brainstormer.

Terwijl: mijn Brain is één grote storm aan ideeën. Ik dacht zelf dat het zo ging doordat dat ik een snelle (soms te snelle) denker ben en al drie stappen vooruit denk. Maar sinds mijn deelname aan de PR-retreat (denk je: wat is dat in hemels naam? Lees dan de blog die ik erover schreef) in december weet ik beter. Het lag niet aan mij, gelukkig! Het lag aan de manier van brainstormen. Op de PR-retreat stond er een brainstorm op het programma. En in alle eerlijkheid: ik zag er een beetje tegenop. Ik had de overtuiging: ik ben een slechte brainstormer…. 

[Naomi Samson](https://www.naomisamson.nl) die deze brainstorm leidde , hoorde mij geduldig aan en zei: “Dat komt goed. Deze brainstorm zal anders zijn dan alle voorgaande, dit komt echt goed.” Met nog een klein beetje ongeloof deed ik mee. En verdomd... het was enorm leuk en ik was er net zo goed in als iedere andere deelnemer. Ik had in al die jaren als theatermaker nooit een goed gestructureerde brainstorm meegemaakt. Meestal was er geen brainstormvraag. Daardoor werd niet duidelijk waar we naar zochten. We brainstormden dan bijvoorbeeld over een nieuw onderwerp voor een voorstelling, maar zonder kaders ging het alle kanten op. Zonder duidelijke brainstormvraag: Hoe zorgen we… en dan het “probleem” waar je een oplossing voor zoekt, wordt het lastig. Naomi had een heel gestructureerde manier van brainstormen.

![brainstorm.jpg](/uploads/brainstorm.jpg)

Al deze onderdelen, in combinatie met een goede brainstormvraag leidde tot een goede brainstorm. Vooral het convergeren, het kijken naar alle ideeën en ze selecteren op haalbaarheid en originaliteit, hielp mij enorm. Voor het eerst was er in een brainstorm die ik meemaakte een vaststaand moment waarop ideeën afgeschoten konden worden. Dat gaf zoveel lucht, dat mijn brein helemaal los kon gaan. Ik denk dat de misvatting bestaat, dat je om vrij te denken alles vrij moet laten. Mijn ervaring is juist dat ik veel vrijer kan denken als er duidelijke kaders zijn.

Afgelopen vrijdag hadden we de TgZwerm-nieuwjaarsborrel. Daarbij doen we graag iets van een training, iets nieuws én natuurlijk lekker borrelen. De training verzorgde ik samen met mijn collega Karlijn. We hebben de nabespreking van Close daar up-to-date en passend in de huidige tijdgeest gemaakt. En…. al zeg ik het zelf, het is een super goede nabespreking geworden.

Iets nieuws werd een brainstorm. Ik zette dat wat ik geleerd had om in een sessie met het team. Door de fijne ervaring bij de PR-retreat én omdat je met z’n tienen nou eenmaal meer verzint en andere invalshoeken hebt, wilde ik graag met Zwerm brainstormen over nieuw aanbod. Ik had de brainstorm opgezet naar het voorbeeld van Naomi en ook dit keer werkte het enorm goed. De acteurs vonden het leuk, ze voelden geen druk, omdat er geen van te voren vastgesteld eindresultaat hoefde te zijn. Door de kaders en de structuur konden ze vrij denken en dat leverde meer op dan ik had durven dromen: ik heb 5 a4-tjes en een stapel Post-its met super goede ideeën. Waarvan er ook nog een heleboel now, wow en how ideeën zijn. Veel ideeën die makkelijk meteen uitvoerbaar zijn (now), waarvan er ook nog een aantal heel origineel zijn (wow) en nog een aantal die origineel zijn, maar waar nog iets langer over doorgedacht moet worden voor ze uitvoerbaar zijn (how). Kortom: een top resultaat van het team! En ik ben van mijn stempel (slechte brainstormer) af! Ik kan wél brainstormen, sterker nog, ik vind het enorm leuk en ben er ook best goed in (al zeg ook het zelf). Als het maar gestructureerd gebeurt! Op naar nog meer vruchtbare sessies!