---
title: Studiefestival
date: 2024-03-27 07:15:00 +01:00
published: false
---

*Door: Esther Hulst*

Naast voorstellingen voor leerlingen spelen we ook voorstellingen voor ouders en docenten. Dit doen we op ouderavonden en studiedagen. Superleuk. De afgelopen tijd hebben we dit best veel gedaan en elke keer is het een feestje. 

Spelen voor volwassenen is toch net een beetje anders. Voor aanvang vragen we ze hun innerlijke (pre-)puber in zichzelf naar boven te halen en vooral heel primair te reageren en vooral niet te lang na te denken over hun reactie. Meestal lukt dit heel aardig, hoewel ouders natuurlijk veel netter en beschaafder zijn en puberale humor meestal niet meer zo waarderen. Ze reageren anders dan leerlingen, waardoor je als acteur net anders speelt en de nadruk op andere dingen legt. De voorstelling die je dan misschien al 500 keer hebt gespeeld, voelt dan toch een klein beetje nieuw. Dat maakt het spelen voor volwassen zo leuk.

De nabespreking is met ouders en leerkrachten écht anders. We behandelen verschillende stellingen en vragen wat zij denken dat de kinderen gezegd zouden hebben. Soms klopt dit, maar vaak helemaal niet. Dan vullen we aan. Ook delen we flink wat informatie, zoals welk sociaal medium waarvoor gebruikt wordt en wat de gemiddelde leeftijd is waarop jongeren voor het eerst seks hebben. Of dat leerlingen juist aangegeven dat ze graag afspraken over gamen en schermtijd met hun ouders zouden willen maken, ook al gaan ze daar natuurlijk keihard tegenaan schoppen. En natuurlijk beantwoorden we vragen. De kern van de boodschap is eigenlijk altijd: zorg dat je in gesprek blijft met je leerling/kind. En als je niets van social media weet ,vraag dan eens: Hoe werkt TikTok? Wat doe jij eigenlijk op Snapchat? Of: Laat eens zien wat je allemaal gebouwd hebt in Minecraft?

Op 25 maart j.l. waren we op een heel leuke studiedag. Of studiedag? Ik kan het beter studie-event of studiefestival noemen. Met een heus blokkenschema en voor de lunch vele kraampjes op het indoor “marktplein” waar allerlei lekkers te eten was, leek het net een echt festival. Wij speelden 2x de voorstelling iSocial voor ruim 100 leerkrachten. We kregen mooie reacties en complimenten. En meerdere leerkrachten kwamen na afloop naar ons toe met de mededeling dat zij er zelf ook echt iets van hebben geleerd. Dat was precies de bedoeling! 

We spelen vaker op studiedagen of -middagen als bijscholing voor de leerkrachten en docenten. Ook voor hen is het een luchtige manier om moeilijke onderwerpen bespreekbaar te maken en informatie te verkrijgen op een leuke manier. Want in alle drukte hebben ze geen tijd om van alles op de hoogte te zijn en blijven. Geweldig toch, dat wij ze dan via de educatieve voorstelling en nabespreking een beetje op de hoogte brengen.