---
title: Eerste lezing Bullsh*t
date: 2024-06-12 06:44:00 +02:00
blogger: Esther Hulst
assets:
- path: "/uploads/2.png"
---

*Door: Esther Hulst*

Vanaf september spelen we een nieuwe voorstelling, Bullsh*t. Over AI en nepnieuws. Een mega actueel thema voor iedereen en in het bijzonder jongeren, want hoe kunnen ze straks nog echt van nep onderscheiden? En wat zijn de gevolgen van AI voor hen? Gaat AI al hun toekomstige banen overnemen? En kun je ongemerkt en ongestraft je hele werkstuk laten maken door AI? Stuk voor stuk interessante vragen, genoeg voer voor een hele voorstelling of wat zeg ik, wel drie.

Aan mij de schone taak om van al deze vragen een kloppend, spannend, begrijpelijk stuk te schrijven waar ook nog een nabespreking bij past. De eerste versie was een paar weken geleden al af. Maar afgelopen weekend was het echt af. Of af… Het was klaar voor de eerste lezing.

Een eerste lezing houdt in dat alle acteurs aan tafel het script voor het eerst doornemen. Voor een schrijver en regisseur altijd een spannend moment. Want maken die acteurs er wel van wat jij bedacht had achter je schrijftafel? Is de tekst theatraal genoeg? Blijft er genoeg over om te spelen? Kortom, werkt het?

Afgelopen dinsdagochtend was het zover. Alle acteurs zitten klaar. De scripts liggen uitgeprint voor ze. Arceerstiften in de aanslag. Het feest of de nachtmerrie kan beginnen. Merle, Robbie en Lisa beginnen te lezen. Merle speelt Mira, Robbie speelt Dex en Lisa speelt Louise. Ze willen graag wat achtergrondinfo, maar David en ik zeggen bijna tegelijk: begin gewoon maar met lezen, je komt er vanzelf achter.

En meteen vanaf de eerste zin hebben ze de goede toon te pakken. Wat is dat genieten zeg. Als de personages die je op papier creëert tot leven komen door deze leuke, goede acteurs. Het personage Louise, die ook steeds live gaat op TikTok, werkt nu al als een trein. En ook Dex en Mira worden tijdens de lezing personages van vlees en bloed. Dex die iedereen te slim af denkt te zijn en toch helemaal wordt opgelicht met crypto via internet. En Mira die zo hard heeft gewerkt en dan al haar geld ziet verdampen in de scam van Dex. Kortom, het was een feest. Niet alleen voor David en mij, de schrijvers, maar zeker ook voor Lisa, Merle en Robbie, de acteurs. En fijn bijkomstig nieuws het script is bijna helemaal af. Het is goed gekeurd.

Zij vinden het een leuk script en hebben zin om te repeteren. Dat komt goed uit want dat is precies wat we nu gaan doen: teksten leren, decor afmaken en repeteren. Oh ja, en ook alle graphics, animaties en filmpjes voor op het digibord moeten gemaakt worden. Dat worden drukke laatste weken van dit schooljaar.

Wil jij deze nieuwe voorstelling [Bullsh*t](https://www.opde1sterij.nl/theatergroep-zwerm/bullsh-t/) boeken voor jouw school? Dat kan! En als je nu boekt ontvang je [Vroegboekkorting](https://www.opde1sterij.nl/opde1sterij/vroegboekkorting/)! Klik op de link voor meer info. Neem [contact](https://www.opde1sterij.nl/contact/) met ons op of maak een [belafspraak](https://calendly.com/opde1sterij/een-telefoontje-i-v-m-de-vroegboekkorting) op een moment dat ons beiden uitkomt. We denken graag mee.