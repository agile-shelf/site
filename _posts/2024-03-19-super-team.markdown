---
title: Super team
date: 2024-03-19 07:08:00 +01:00
published: false
blogger: Esther Hulst
assets:
- path: "/uploads/10.png"
---

*Door:Esther Hulst*

In maart houden wij met alle acteurs van Tg Zwerm evaluatie gesprekken. Dit doen we om voor beide partijen een moment te hebben waarop we onze tevredenheid, blijdschap, idee over de toekomst maar ook zorgen en verwachtingen kunnen uitspreken. Om dit op een goede manier te kunnen doen ga ik elk jaar minstens één keer bij elke acteur kijken. 

De afgelopen periode was ik hier enorm druk mee. Ik probeer de speelplekken te kiezen die enigszins in de buurt zijn en het zo productief mogelijk te plannen. Toch kost zo’n voorstellingsbezoek ruim 3 uur. Er heen reizen, voorstelling, nabespreking, nog even napraten en weer terug reizen. Op de eerste rij en Tg Zwerm bestaan nu bijna 15 jaar. Ik heb veel voorstellingen al meer dan 300 keer gezien en gespeeld. En als het niet helemaal goed gaat is dat helemaal lastig.

Dit jaar zag ik er weer een beetje tegenop. Maar dat bleek totaal onnodig! Elk team, elke school, elke klas is toch net even anders. Waardoor de voorstelling ook elke keer net even anders is. En als “baas” is er niets fijner dan de mensen die voor je werken te zien excelleren. Te zien dat ze de voorstelling, ook de vierde van die dag, met zoveel plezier spelen. Dat de boodschap glashelder over komt, dat iedereen precies weet waar de scenes naar toe gaan en toch met enthousiast spelen alsof het de eerste keer is. Dat de nabesprekingen staan als een huis. Dat alle acteurs, de meeste ervarene maar ook degene die er net bij zijn, de leerlingen moeiteloos door de nabespreking navigeren. Dat ze streng doch rechtvaardig zijn zonder dat iemand boos of beledigd hoeft te zijn. Dat ze het met z’n allen voor elkaar krijgen zo’n veilige sfeer te creëren waarin leerlingen de vrijheid voelen echt alles te zeggen, hun eigen mening kunnen vormen en durven delen. Dat de docenten van de school op hun gemak zijn wanneer de acteurs de voorstelling spelen en de nabespreking leiden. Kortom het is heerlijk om te zien dat Tg Zwerm zo goed functioneert. 

Het vervult mij met trots dat we op dit moment zo’n fijn team hebben van ervaren en nieuwe spelers die zo goed op elkaar zijn ingespeeld. En met zoveel enthousiasme de voorstellingen spelen. Ik vind dit al jaren de leukste baan die er is maar om dit bij het team ook terug te zien is echt geweldig.