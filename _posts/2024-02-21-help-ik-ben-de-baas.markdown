---
title: Help, ik ben de baas
date: 2024-02-21 07:25:00 +01:00
published: false
blogger: Esther Hulst
assets:
- path: "/uploads/blof%20Kinderboekenweek.png"
---

*Door: Esther Hulst*

Het thema van de Kinderboekenweek is bekend: Lekker eigenwijs. Een ode aan het eigenwijze personage! David (regisseur van de drie eerdere Kinderboekenweekvoorstellingen) en ik begonnen te brainstormen. Gelukkig kwamen we er al snel achter dat Philine met al haar eigenwijsheid en Sam met zijn brave inborst uitstekend passen bij dit thema. De nieuwe voorstelling was zo verzonnen. Of nou… het tekstje voor de flyer, de zogeheten blurb. De voorstelling moet nog gemaakt worden.

Dat gaat ongeveer zo: de blurb en de personages zijn het uitgangspunt. David en ik sluiten onszelf op in ons kantoor met pennen, stiften, laptops en kaartjes waar we aantekeningen op maken. David en ik verzinnen samen alle scènes. Dan schrijven we die op kaartjes met wat er moet gebeuren in elke scène. We verzinnen ook meteen hoe het eruit moet zien. Meestal gaat dit allemaal tegelijk. Want als er in het verhaal iets gebeurt, moet dat wel kunnen in het decor. Bij ons gaat dat dus hand in hand. Het idee voor het decor geven we door aan Erica Segveld, zodat zij dit ook echt kan gaan maken. En echt, het wordt altijd nog veel mooier dan we van tevoren hadden bedacht. Ik kruip vervolgens achter mijn schrijftafel en schrijf het script. Daarna herschrijven we het samen nog een keer, David verzint vooral enorm veel grapjes. En hij verzint de liedjes of de rap. Soms wordt dit nog uitgewerkt door Maarten Ebbers, maar de aanzet komt van David.

En dan komt Ben erbij. Die heb ik wel de hele tijd al in mijn hoofd tijdens het schrijven. De personages Philine en Sam ken ik inmiddels zo goed dat ik tijdens het schrijven eigenlijk de hele tijd bedenk: hoe kan ik Sam (of Ben;) en Philine zoveel mogelijk in de problemen brengen? Of hoe kan ik ervoor zorgen dat Sam de held kan zijn? Ik kan niet wachten om te beginnen met schrijven. Als Ben erbij komt, lezen we eerst het script, meestal is dat een grote lachbui. Daarna begint het repeteren, eerst zonder spullen, decor en filmpjes. Gewoon, bij wijze van schets, zetten we alle scènes in de grondverf.

Daarna komen het decor, de rekwisieten en natuurlijk het derde personage op het scherm erbij. Voor de Kinderboekenweek 2024 is dat weer de meester. Dan begint alles op zijn plek te vallen. En staat de eerste voorstelling alweer voor de deur. Ik heb zo’n zin om hieraan te beginnen. Maar we beginnen bij het begin: De blurb of wel de flyer voor de nieuwe Kinderboekenweekvoorstelling.

Help, ik ben de baas - groep 3 t/m 8 PO

In de komende Kinderboekenweek beleven de eigenwijze Philine en de brave Sam alweer hun vierde avontuur. Na de drie succesvolle voorstellingen van de afgelopen jaren maakt Tg Zwerm opnieuw een voorstelling speciaal voor de Kinderboekenweek 2024: Help, ik ben de baas.

Sam en Philine zijn tijdens de les weer enorm aan het eigenwijzen. Terwijl de meester in de knoop zit met zijn eigen staartdeling, neemt Philine de uitleg over en benoemt Sam tot haar assistent. De meester is het zat: “Als jullie het allemaal beter denken te weten, dan zijn jullie vanaf morgen de baas!” Sam loopt liever in de pas. Hij is blij met alle regels die er zijn. Maar Philine ziet haar nieuwe taak wel zitten. Ze heeft grootse en eigenzinnige plannen. Voor de school, voor de buurt, eigenlijk voor heel het land. Philine: de eerste vrouwelijke minister-president én Sam als vice-premier. Maar zijn een wekelijkse schoolreis, een eigen kok voor elke klas en zes nieuwe vakken, waaronder paardrijden en vlogles, wel zulke goede ideeën?

Help, ik ben de baas is een multimediale voorstelling over eigenwijs zijn, verantwoordelijkheid krijgen en kleine veranderingen met grootse gevolgen.