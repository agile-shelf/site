---
title: blessure
date: 2024-04-23 09:29:00 +02:00
published: false
blogger: Esther Hulst
assets:
- path: "/uploads/2.png"
---

*Door: Esther Hulst*

Een paar weken geleden sneed ik diep in mijn vinger, waardoor ik 4 hechtingen kreeg. Dit alles is te lezen in de blog: "Het leven van een klassenmoeder". Hierdoor kon ik niet veel doen in de sportschool, omdat ik mijn vinger niet goed kon gebruiken. Voor sommige mensen is dat een zegen, eindelijk een goede reden om niet te gaan. Maar voor mij een vloek. Al zo'n 8 jaar ga ik 3-4 keer per week. Dat is goed voor mijn lichaam, want het houdt me fit, sterk en slank. Maar vooral ook goed voor mijn hoofd. Als ik niet ga, word ik chagrijnig, krijg ik een kort lontje en heb ik verrassend genoeg ook weinig energie. Kortom, geen goed idee. Überhaupt geen goed idee om een snee in mijn vinger te hebben, maar het niet kunnen vasthouden van wat dan ook was een vervelende bijkomstigheid...

Maar afgelopen week was het zover. Ik kon weer deadliften zonder haken, zonder hulp. Voor mensen met artrose en andere gewrichtsklachten zijn er op de sportschool speciale haken waarmee je bijvoorbeeld kunt deadliften. Daarmee heb ik mijn schema onderhouden, maar het is toch heel anders dan met je blote handen.

Ik doe aan powerliften. Dat is een gewichthefsport. En nee, niet wat je vaker op tv ziet, met zo'n stang boven je hoofd. Dat is Olympisch gewichtheffen. Ik doe ook niet aan crossfit, waar de nadruk ligt op het aantal herhalingen. Ik doe aan powerliften. Een megatechnische sport waar het doel is zo zwaar mogelijk te kunnen tillen. Binnen het powerliften zijn er 3 lifts: deadlift, zoveel mogelijk kilo's aan de stang van de grond tillen, squat met zoveel mogelijk kilo's op de stang die op je rug ligt hurken en bankdrukken, dat kent iedereen wel.

Waarom was ik zo blij dat ik weer mocht deadliften? Omdat het mijn favoriete lift is. Ik ben er vrij goed in. Mijn PR is 142,5 kg. Is toch idioot veel als je bedenkt dat ik 57 kg weeg en 1,58 m lang ben? Ik vind het magisch dat ik, dat kleine vrouwtje, zo sterk ben. En als je consistent door traint, word je steeds sterker. Door die vinger werd consistent door trainen dus een beetje moeilijk. Daarom was ik zo blij dat ik weer mocht. Omdat ik nog sterker wil worden, en nee, ik zie er niet uit als een mannelijke bodybuilder. Ik heb kracht en spieren, maar mijn biceps barsten niet uit mijn bloesje of shirt.

Afgelopen december deed ik mee aan mijn eerste officiële powerliftwedstrijd. Nee, dat maakt me nog geen pro. Het is gewoon een wedstrijd waarvoor je lid moet zijn bij de bond, een antidopingcursus moet volgen en een wedstrijd die telt. Die wedstrijd vond ik zo leuk, dat smaakte naar meer. Steeds een klein beetje sterker worden, de techniek aanpassen, perfectioneren.

Waarom past deze sport zo goed bij me? Van mezelf ben ik razend competitief, werk graag hard, heb ik enorm veel discipline en vind ik zowel het proces als het resultaat erg belangrijk. Deze sport heeft het allemaal. Waar deze eigenschappen me in het ondernemerschap soms tegenwerken. Binnen een team competitief zijn is niet altijd handig. Soms heeft harder werken niet zoveel zin. In de vakanties zijn scholen nou eenmaal dicht. Heeft bij powerliften dit allemaal zin. Natuurlijk met mate en terwijl je het schema volgt. Elke week een persoonlijk record liften is niet goed. Dat put je jezelf alleen maar uit. Of je PR's zijn te mager... 

Bij powerliften ben ik in competitie met mezelf. Kan ik vandaag meer en beter liften dan gister. Zie ik verbetering heel duidelijk in het aantal kilo's of de verbeterde techniek en in een strakker lijf. Ook niet verkeerd. En is de weg naar verbetering niet altijd, of eigenlijk bijna nooit, recht omhoog. Het proces en geduld tellen dus ook. Tijdens het powerliften heb ik maar één taak, die wil ik zo goed mogelijk uitvoeren en daardoor werkt dat ultiem ontspannend. Voor mij dan, want ik denk dat er een veel mensen zijn die dit hele verhaal helemaal niet herkennen. Geeft niks. Voor mij zijn dit de redenen waarom was ik afgelopen week dus zooo ontzettend blij dat ik weer kon deadliften. Omdat het niet alleen goed is voor mijn lichaam maar vooral ook voor mijn hoofd. 