---
title: geannuleerd
date: 2024-05-29 11:56:00 +02:00
blogger: Esther Hulst
assets:
- path: "/uploads/blog%20post%2029%20mei.png"
---

*Door: Esther Hulst*

Vandaag zouden wij de voorstelling "Help, ik ga logeren" spelen op de Tong Tong Fair. Maar ik sta voor mijn beeldscherm in mijn kantoor deze blog te tikken en Ben is thuis. De Tong Tong Fair is geannuleerd en zo ook onze voorstelling. De Tong Tong Fair is failliet. Dit vind ik erg. Erg omdat we onze mooie, grappige en leuke en tikkeltje leerzame voorstelling niet kunnen spelen op de plek die daar geschikt voor is. Maar vooral omdat die plek dreigt te verdwijnen.

Een faillissement komt natuurlijk niet zomaar. Daar weet ik ook het fijne niet van. Maar waar het mij om gaat is dat zo’n instituut, in ieder geval binnen de Indische en Molukse gemeenschap, dreigt te verdwijnen. Ik zal even uitleggen wat de Tong Tong Fair is of was.

Ooit begonnen als Pasar Malam Tong-Tong en in de jaren '70 Pasar Malam Besar, was het een grote markt en cultureel festival dat de Indische cultuur viert. Sinds een aantal jaar is er ook meer ruimte voor de Molukse cultuur bijgekomen. Dit festival is de ultieme mix van oost en west. Want Indisch is iets anders dan Indonesisch. De Indonesische cultuur is de cultuur van het land Indonesië, net zoals je een Nederlandse cultuur hebt. Maar Indisch is een mixcultuur.

De cultuur die de Indische en ook de Molukse mensen die in de jaren '50 naar Nederland kwamen, met zich meebrachten. Een unieke cultuur waar ik als half Molukse vrouw en theatermaker onderdeel van ben en wil zijn. En deze cultuur wil ik ook graag doorgeven aan de volgende generatie. Aan mijn eigen dochter maar ook aan andere kinderen met Indische en Molukse roots. En natuurlijk ook aan alle andere kinderen in Nederland. Omdat ik denk dat we door kennis door te geven aan elkaar, meer begrip voor elkaar zullen hebben. De Indische cultuur is namelijk meer dan alleen heerlijk eten en gamelan. De Indische/Molukse cultuur is breed en veelzijdig. Van kledingontwerpers tot poppenspel, van theatervoorstellingen tot muziek, van schrijvers tot Polynesische dans en van vliegers maken tot papeda slurpen. En dat alles vond je op de Tong Tong Fair.

Daarom hoop ik dat de Tong Tong Fair een doorstart kan maken. Misschien in een iets andere, kleinere vorm. Maar ik hoop dat er een plek blijft waar we deze cultuur kunnen blijven vieren. Waar we de verhalen van vroeger kunnen combineren met de verhalen van nu. Waar we elkaar kunnen ontmoeten. En waar we natuurlijk kunnen genieten van oneindig veel lekker eten en drinken.