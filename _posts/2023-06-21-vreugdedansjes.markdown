---
title: Vreugdedansjes
date: 2023-06-21 18:27:00 +02:00
blogger: Esther Hulst
assets:
- path: "/uploads/blogpost%2021%20juni.png"
---

*Door: Esther Hulst*

Ik hou van deze periode. Het weer is mooi, de vogels fluiten, de natuur staat in bloei, en de verkoop voor het komende schooljaar is in volle gang. Veel theatermakers en acteurs houden niet van verkoop of vinden het moeilijk. In dat opzicht ben ik een atypische theatermaker. Ik vind verkoop en klantcontact enorm leuk. Ik kan genieten van elke ondertekende offerte die binnenkomt, van elk succesvol verkoopgesprek en van elk ondertekend contract. En nee, niet alleen omdat dit geld in het laatje brengt (ook leuk), maar vooral omdat ik me kan verheugen op het geven van lessen, workshops en voorstellingen op al die scholen.

Neem bijvoorbeeld de Kinderboekenweek. Dit begon twee jaar geleden als een experiment. En nu, twee jaar later, beginnen we al op maandag 2 oktober, terwijl de Kinderboekenweek officieel op woensdag 4 oktober begint. Ook gaan we de week daarna nog even door, simpelweg omdat het anders niet past. Hoe leuk is dat? Ben en ik mogen hem zo vaak spelen! We hebben zoveel plekken waar we hem gaan opvoeren: scholen, bibliotheken en theaters. En zoveel kinderen die de voorstelling gaan zien!

Scholen zijn prima bereikbaar, maar docenten zijn dat zeker niet, vooral niet per telefoon. Daarom neem ik altijd echt even de tijd. Langs de receptie gaan, de juiste persoon aan de telefoon krijgen, het is een heel gedoe. Maar als er dan contact is gelegd, gaat het bijna vanzelf. Bijvoorbeeld Auck van RSG Magister in Sneek is een van mijn favorieten. Ze is mediathecaris en regelt op school de cultuureducatie. Dit doet ze ernaast, dus als we elkaar aan de telefoon hebben, kan het gebeuren dat ze ondertussen ook nog even een boek of 2-3 uitleent. Ze is ook enorm enthousiast over Op de eerste rij en over de leerlingen. Ze weet wat ze wil en is goed voorbereid, dus meestal zijn we in 3 minuten klaar met de voorstellingen en kletsen we daarna nog een paar minuten door over haar dochter en de mijne. Nadat ik Auck gesproken heb, kan ik er de hele dag weer tegenaan.

Niet elk gesprek is alleen maar leuk of gezellig. Soms is de betreffende docent kritisch of heeft hij een kritische noot. Dat is niet altijd leuk om te horen, maar wel fijn en nuttig. Met deze feedback kunnen wij natuurlijk aan de slag en worden de voorstellingen, workshops en lessen alleen maar beter.

Soms gaan docenten met pensioen of worden er taken verschoven binnen een team. Voor ons is dat jammer, want meestal hebben we al jarenlang goed contact met iemand. Als er dan iemand anders komt, moeten we dit contact weer opnieuw opbouwen. Het is extra fijn als de vertrekkende docent dit meldt. Zo kreeg ik deze week een mailtje van een vaste klant uit Julianadorp met onder andere dit erin: "Bedankt voor de samenwerking in de afgelopen paar jaar. Ik ben erg onder de indruk van wat jullie neerzetten en ben blij met de fijne communicatie, elke keer weer. Ik ga ervan uit dat we elkaar nog wel weer een keer gaan zien." Daar word ik echt helemaal blij van, toch een fijn compliment.

Zelfs van het inplannen kan ik genieten. Als het allemaal onmogelijk lijkt, omdat de week te vol is of de school maar op één dag kan die eigenlijk al bezet is, en het dan toch lukt om een extra team te regelen en het een en ander te schuiven, doe ik stiekem een vreugdedansje. Deze periode vind ik ook extra fijn omdat het huidige schooljaar wordt afgesloten. Zo kreeg ik drie weken geleden een hele volle snelhechter met allemaal bedanktekeningen! Zo lief. En tegelijk met het afsluiten wordt er ook teruggeblikt. Zo gaan we komend schooljaar weer een heel jaar theater- en danslessen verzorgen op Basisschool de Kwikstaart.

Eigenlijk is onze vroegboekkorting ook een bedankje. Een bedankje voor het vroeg boeken, waardoor onze agenda duidelijk wordt. Alle mensen die voor Op de eerste rij werken, weten daarmee een beetje beter wat volgend schooljaar voor hen in petto heeft. Wil jij ook gebruikmaken van de vroegboekkorting? Bekijk de informatie hier of neem contact met ons op. Dan doe ik misschien wel weer stiekem een vreugdedansje.