---
title: Van vakantieparadijs naar werkplezier
date: 2023-09-13 20:09:00 +02:00
blogger: Esther Hulst
assets:
- path: "/uploads/blog%2013%20sept.png"
---

*Door: Esther Hulst*

De zomer is voorbij. Als die al überhaupt al echt begonnen was... De vakantie is in elk geval wel echt verleden tijd. Anderhalve week geleden liep ik door de gangen van ons kantoor. In de ene ruimte werden nieuwe acteurs ingewerkt, in de andere ruimte zat Julia, onze administratief medewerker, alles bij te werken, en ik legde samen met David (de compagnon, de man en regisseur) de laatste hand aan het script van de nieuwe Kinderboekenweekvoorstelling: "Help, ik ga logeren." Ondertussen stroomde mijn mailbox over en ook mijn telefoon bleef gaan.

Terwijl ik dit zo typ, denk ik: een mega stressvolle situatie. Maar anderhalve week geleden, en eigenlijk nu nog, vind ik het geweldig. Alles is weer begonnen en hoe! Ik geniet ervan alles tegelijk te doen. Ik weet natuurlijk heus wel dat multitasken eigenlijk niet kan, dat onze hersenen dat niet goed aankunnen. Maar mijn agenda vult zich met leuke afspraken, een script tot leven brengen, nieuwe goede acteurs die enthousiast worden ingewerkt. Ervaringen delen tijdens de lunch. Het zijn allemaal dingen waar ik heerlijk van geniet.

Ik kan hier zo heerlijk van genieten omdat ik een fantastische zomer heb gehad. (Sorry voor iedereen die verregend is…) Wij waren een maand in Indonesië op familiebezoek (eindelijk) en genoten van dit prachtige land. We hebben gezwommen, gesurft, voor het eerst gesnorkeld met onze dochter, heerlijk gegeten, niets gedaan, gewandeld, gevaren en zelfs babyzeeschildpadden vrijgelaten. Kortom, een superreis om nooit meer te vergeten. Een reis waarin ik even helemaal tot rust kwam. Na 4 lange (corona) jaren kon ik eindelijk terug naar mijn tweede thuis, eindelijk pulang zoals je dat op z'n Moluks zegt.

Dankzij deze heerlijke, lange, mooie, relaxte en fijne reis ben ik helemaal klaar voor dit nieuwe schooljaar. Een schooljaar met een aantal nieuwe collega's. Wederom een nieuwe Kinderboekenvoorstelling, die helemaal past bij de reis en het thema: "Bij mij thuis", die ook over mijn Molukse roots gaat. Nieuwe scholen waar we lessen, workshops en educatieve voorstellingen mogen verzorgen. En heel veel vaste klanten waar we ook dit jaar weer over de vloer mogen komen om geweldige cultuureducatie te verzorgen.

Ik hoop dat je het al hebt gelezen, maar ik heb er zin in! Ik hoop dat jullie dat ook hebben. Tot in je klas.