---
title: Nu pas?
date: 2022-09-21 14:33:00 +02:00
assets:
- path: "/uploads/blog%20kbw%20sept%2022.png"
blogger: Esther Hulst
---

*Door: Esther Hulst*

Nu pas de eerste blog van het nieuwe schooljaar? Ja, nu pas. Waarom? Omdat dit schooljaar idioot druk begon. Theatergroep Zwerm heeft nu al meer dan 30 voorstellingen gespeeld. TheaterChallenge heeft het jaar geopend op verschillende scholen en ook Traject C is alweer op meerdere scholen begonnen. Helemaal te gek natuurlijk! Ben enorm dankbaar voor al het werk, alle mensen die voor Op de eerste rij aan het werk zijn en vooral voor alle kinderen die we kunnen voorzien van cultuureducatie.

Maar waar ik het drukst mee was? De Kinderboekenweek voorstelling. Vanaf 3 oktober spelen we de speciaal voor dit jaar gemaakte voorstelling: [Help, onze meester is verdwaald!](https://www.opde1sterij.nl/theatergroep-zwerm/help-onze-meester-is-verdwaald/) Elke voorstelling begint met een idee. Een thema. Dat was hier natuurlijk gegeven: Gi-ga-groen. Dan zijn er de personages: Sam en Philine. En natuurlijk nog een ander personage op het scherm. David (partner, regisseur, theatermaker en Herman) en ik gaan brainstormen. Hoe zorgen we ervoor dat die personages een spannend avontuur beleven in combinatie met het thema van de Kinderboekenweek? 

Al snel werd duidelijk dat ze op kamp moesten en dat het personage op het scherm de meester moest zijn. En dat die natuurlijk moest verdwaalden, waardoor ie alleen op het scherm te zien was. Verder verzonnen we dat Sam op scouting zat en dat Philine op vakantie is geweest naar haar familie in Indonesië. Vaak komt de inspiratie niet van heel ver. Ben, de acteur die Sam speelt, heeft echt op scouting gezeten en mijn roots liggen echt in Indonesië. Een dierenraadsel moest er ook in. Dit doen wij vaak met onze 4-jarige dochter. 

David en ik maken een opzet van de scenes. En dan begint mijn taak: het schrijven. Als kind droomde ik ervan om, naast dat ik actrice wilde worden, Kinderboekenschrijfster te worden. Dus schrijven vind ik heerlijk. Het maken van het verhaal. Bedenken wat welk personage wel of juist niet zegt. Grapjes verzinnen. De origineelste manieren bedenken om Philine Sam te laten pesten. Bedenken op welke manier Sam de held kan zijn, de boel kan redden.

Bij schrijven hoort onderzoek doen. Me verdiepen in het thema en bijvoorbeeld de scouting. Zo blijk je bij de scouting insignes te kunnen verdienen. Een soort diploma’s voor bewezen kwaliteiten. En je hebt er echt hemel veel. Ik had geen idee. Maar zodra ik dit soort dingen vind komen de scene ideeën als vanzelf. Zo verzonnen we een vogelspot-insigne dat Sam nog moet verdienen. Dus moest ik op zoek naar een specifieke vogel die zowel in Indonesië als in Nederland voorkomt. Waarom dat precies nodig was? Daar kom je achter wanneer je de voorstelling komt bekijken.

Dan is de eerste versie van het script klaar en gaan David en ik samen lezen en herschrijven. Soms worden er halve scenes weggegooid om plaats te maken voor hele nieuwe ideeën. Soms gaan geweldige grappen de prullenbak in omdat we Sam nu wel lang genoeg hebben geplaagd met de naturisten camping. Zelfs dit selecteren vind  ik leuk, want met David weet ik altijd zeker dat we allebei het beste willen voor het script. Wanneer dat het uitgangspunt is kan je heel eerlijk en to the point werken. Dat gaat snel en gemakkelijk. Precies waar ik van houd!

Wanneer het script af is komt Ben erbij. Ben, David en ik werken al zo lang samen dat we aan één woord of blik genoeg hebben. We lezen het script, tweaken nog de laatste zinnetjes in de tekst en gaan repeteren. Tegelijk met het repetitieproces ging dit keer ook een echte decorbouwster en een geweldige liedschrijver aan het werk. Erica Segveld maakt de mooiste decors. En Maarten Ebbers maakte speciaal voor deze voorstelling een super leuk en grappig lied: Alle dieren doen ertoe. 

Ik vind het altijd een beetje spannend om anderen in te schakelen. Wat als ze je toch niet helemaal hebben begrepen en er iets heel anders uitkomt? Waar je dan niks mee kan? Allemaal onnodige angst want het is fantastisch geworden! Zo’n leuk lied als Maarten van ons idee: “iets over de voedselketen” heeft gemaakt, hadden wij nooit zelf kunnen maken. Voor het decor geldt hetzelfde. David is best handig, maar zo mooi en goed als Erica het kan wordt het nooit. En dan hadden we ook nooit ons vierde verrassingspersonage bedacht: Eikel de eekhoorn.

Als kind droomde ik van acteren en schrijven. En wat heb ik het toch goed: dat ik dit allemaal mag doen, binnen ons mooie bedrijf. De Kinderboekenweek voelt op deze manier als een cadeau terwijl het schooljaar nog maar net begonnen is.

Wil jij nou ook Help, onze meester is verdwaald! bij jou op school? We hebben nog een paar lege plekken in onze agenda: 
* Maandag 3 okt
* Donderdag 6 okt (regio Amsterdam)
* Woensdag 12 okt (regio Zwolle)
* Maandag 10 okt (regio Nieuw Vennep)

Bel 023-2052482, [mail](mailto: boekingen@opde1sterij.nl) of maak een [belafspraak](https://calendly.com/opde1sterij/bellen-voor-meer-info).