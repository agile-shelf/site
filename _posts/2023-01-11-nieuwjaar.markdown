---
title: Nieuwjaar
date: 2023-01-11 08:15:00 +01:00
blogger: Esther Hulst
assets:
- path: "/uploads/nieuwjaar.jpg"
  name: nieuwjaar
---

*Door: Esther Hulst*

De Kerstvakantie is voorbij en dat betekent de tweede helft van het schooljaar! Ik heb intens genoten van de Kerstvakantie. Het samenzijn met het gezin. Kerst vieren met de hele grootfamilie. Oud en Nieuw met vrienden. De hele dag in je pyjama zitten. 4x in de week sporten omdat er verder niets hoeft. Tot diep in de nacht lachen tot je bijna geen adem meer kunt halen. En daar extra van kunnen genieten omdat er geen wekker gaat. Midden op de dag een film kijken, gewoon omdat dat een keertje kan. Hele ochtenden legoën met de dochter, zonder afleiding en zonder tijdsdruk. 
Zit ik nu toch ook weer met een enorm glimlach deze blog te tikken…... 

Na twee weken bijna niets doen, wat werk betreft dan, als ouder van een dochter van bijna 5 die vakantie heeft heb je natuurlijk altijd wel iets te doen, voelt werken echt weer heerlijk. Tijdens deze vakantie voelde ik de inspiratie al borrelen. Soms in losse zinnetjes voor een Nieuwsbrief, soms in concrete ideeën voor een nieuwe voorstelling, soms alleen in een beeld. De rust heeft me goed gedaan. Ik ben weer opgeladen voor deze tweede helft van het schooljaar. 

Ik heb er echt enorm zin in. De lessen die we verzorgen, de voorstellingen die allemaal op stapel staan, nieuwe voorstellingen bedenken. Volgende week wordt bijvoorbeeld het thema voor de Kinderboekenweek bekend. Ik kan niet wachten! Zodra het thema bekend is, mag ik weer een nieuw avontuur bedenken voor Philine en Sam. Ook mag ik de educatie maken bij een voorstelling van [Oorkaan](https://oorkaan.nl/voorstellingen/gong-en-de-vier-neuzen/) (theatrale concerten door topmusici voor een jong publiek). Gaan we brainstormen over de volgende educatieve voorstelling van Tg Zwerm. En zijn we nieuw lesmateriaal aan het ontwikkelen voor bij de voorstellingen van Tg Zwerm. Dat is toch heerlijk? 

Ik wens, namens ons hele team van docenten, kantoormedewerkers en acteurs, iedereen net zo’n geïnspireerd, educatief en cultureel 2023. 