---
title: Het hele jaar rond
date: 2022-06-15 07:00:00 +02:00
assets:
- path: "/uploads/blog%208%20juni.png"
blogger: Esther Hulst
---

Vorig jaar rond deze tijd werd ik gevraagd of ik misschien volgend jaar theater- en dansles zou willen verzorgen op basisschool De Kwikstaart, voor alle groepen 3 t/m 8. De reden daarvoor: "Wij vinden het een meerwaarde om naast de cognitieve vakken de kinderen kennis te laten maken met de kunstvormen theater en dans." Daarnaast hadden de leerlingen al muziekles en met de NPO-gelden wilden ze dit creatieve vakkenpakket uitbreiden met dans- en theaterlessen. 

De betreffende docent zei ook nog: “Natuurlijk moeten er achterstanden ingehaald worden, maar wij denken dat die veel meer liggen op het vlak van samenwerken, naar elkaar luisteren. Dat pakken we liever aan met creatieve vakken. Dat kunnen jullie toch?” Ik had er meteen zin in. Wat goed dat ze de NPO-gelden gebruiken voor cultuureducatie. En dat ze de noodzaak zien.

Ik ken de school al meer dan 10 jaar. Zo lang spelen we er (bijna) elk jaar educatieve voorstellingen. Het is altijd fijn werken daar op school. Een grote school met toch veel ruimte voor persoonlijke aandacht. Kortom, ik had er zin in. De offerte werd opgesteld, het rooster gemaakt, de docenten gezocht en na wat overleg en aanpassingen ging de school overtuigend akkoord.

Nu bijna een jaar later zijn de leerlingen en docenten enorm enthousiast. De leerlingen omdat ze de lessen leuk vinden en het zelf stukjes maken enorm veel voldoening geeft. De docenten omdat ze zien en merken dat in de dans- en theaterlessen niet alleen gewerkt wordt aan het ontwikkeling binnen het kunstvak. De leerlingen leren veel meer: samenwerken, reflecteren, feedback geven, aandacht geven aan elkaar, doorzetten en hard werken. Hier plukken de groepsdocenten natuurlijk ook de vruchten van. 

Nu maak ik een nieuwe offerte voor komend jaar. Dat doe ik met nóg meer zin dan vorig jaar. Want alleen als de school  tevreden is, zijn ook wij, Hanna (de dansdocent) en ik (theaterdocent) blij. Komend jaar mogen we weer aan de slag. Dit alles betaald vanuit NPO-gelden. 

Wil jij dit ook voor jouw school? Neem [contact](https://www.opde1sterij.nl/contact/) met ons op of plan een [belafspraak](https://calendly.com/opde1sterij/bellen-voor-meer-info) in en we maken een mooi plan samen met jou!