---
title: Van oranje naar groen
date: 2022-06-29 09:40:00 +02:00
blogger: Fee Reynaert
assets:
- path: "/uploads/blogpoast%20pag.png"
---

*Door: Fee Reynaert*

Op de bank een serie in één keer uitkijken, ontbijten met koffie, uitslapen tot 11:30, allemaal dingen die de meeste mensen die ik ken weleens doen en wat heerlijk kan voelen. Ik ben namelijk ooit een keer volwassen geworden, of nouja, in ieder geval het stadium gepasseerd waar mijn ouders besloten hoelang ik tv mocht kijken en hoe laat ik uit bed moest. Nu bepaal ik dat lekker zelf, en ik neem het er dan ook van.

Alleen op het moment dat ik meerdere dagen per week pas om 12:00 ga douchen, of dat ik erachter kom dat ik in korte tijd twee podcasts, één serie en twee films heb verslonden, gaat er een alarm af. 

Ooit leerde ik over de stoplicht methode en dit zou dan mijn oranje stoplicht-stadium zijn. Uitleg: groen wil zeggen, ik zorg goed voor mezelf, zit goed in mijn vel en mijn sociale contacten zijn ook op orde. Rood staat voor de hele andere kant, hier ben je jezelf volledig aan het verliezen in dingen die niet goed voor je zijn, zoals bijvoorbeeld slechte eetgewoontes of alleen maar tv willen kijken. Oranje betekent: je signaleert dat je misschien langzaam naar rood aan het bewegen bent. 

Oranje dus.
Waar ik een tijdje terug alleen mezelf had die in mijn oranje periode tegen me kon zeggen: hup, ga even goed eten en sporten, of iets doen waar je energie van krijgt en blij van wordt, heb ik nu een nieuwe activiteit in mijn week erbij die dat voor me doet. Ik ben namelijk na lange tijd (meer dan dertien jaar geleden) weer gaan voetballen bij een dames elftal. Van mijn 12e tot mijn 16e heb ik non-stop drie keer per week gevoetbald, totdat ik vond dat hiphop dans meer mijn ding was. Sindsdien heeft voetbal mij altijd blijven boeien, en zo nu en dan fluisterde het in mijn oor dat ik weer moest beginnen. 

En dat moment is nu, want ik heb echt het leukste team van Amsterdam gevonden! En na een aantal trainingen hebben ze mij nu gevraagd of ik officieel lid wil worden van het team. Ik heb me lange tijd niet zo afgemat op het veld en het maakt me zo gelukkig, echt ongelooflijk wat een sport, buiten en een leuk team met je doen. Dus ja, officieel lid worden wilde ik wel.

Het samen trainen en alles geven in die training doet me goed. Wat voor een dag ik ook heb gehad, ik kom thuis met een verzadigd gevoel en een kalmte over mijn lichaam en geest. 

Voetbal kleurt mijn oranje dag weer groen (Niet zo gek als je net twee uur lang op zo’n groot groen veld hebt lopen zweten). Sinds ik weer ben begonnen heb ik het gevoel dat ik het groen ook weer sneller te pakken heb en weet waar ik het moet vinden. 

Het klinkt zo simpel, maar voetbal is in korte tijd weer ontzettend belangrijk voor me geworden. Misschien is het feit dat ik die uren in de week maar met één ding bezig ben al het belangrijkste, één doel om precies te zijn.