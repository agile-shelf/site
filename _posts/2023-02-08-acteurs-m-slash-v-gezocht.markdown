---
title: Acteurs (m/v) gezocht!
date: 2023-02-08 16:54:00 +01:00
blogger: Esther Hulst
assets:
- path: "/uploads/3-18e7ee.png"
---

*Esther Hulst*

Wij zijn zoals bijna elk jaar weer op zoek naar acteurs. Maandag 27 maart 2023 houden we audities. Nu kan ik, als eigenaar en oprichter van het bedrijf, natuurlijk gaan zeggen wat er zo ontzettend leuk, leerzaam en relaxed is aan werken bij Theatergroep Zwerm. Ik heb vele jaren bijna 4 dagen in de week gespeeld en altijd met enorm veel plezier. Echt, ik zou willen dat ik altijd 25 bleef!

Maar het lijkt mij veel nuttiger de acteurs zelf aan het woord te laten. Ik heb ze gevraagd een kort stukje te schrijven over waarom je als acteur auditie moet komen doen en wat Zwerm ze gebracht heeft. 

Marieke Goemans (acteur bij Tg Zwerm sinds aug. 2021)
> “Zwerm heeft mij als acteur een speeltuin gegeven om mijn eigen speelstijl te ontdekken en te ontwikkelen. Daarbij ontdekte ik hoe fijn en bijzonder het is om met acteren ook écht iets te kunnen betekenen voor de persoonlijke ontwikkeling van jongeren. Daarbij is Theatergroep Zwerm een fantastische club mensen; alles is bespreekbaar, we zijn echte teamplayers en we staan altijd voor elkaar klaar. En bovenal hebben we het MEGA gezellig!”

Robbie Aldjufrie (acteur en lesmateriaal-ontwikkelaar sinds dec. 2017)
> "Niet alleen mag ik doen wat ik het liefste doe, mensen laten lachen, maar ik help ook jongeren omgaan met ongemakkelijke of lastige onderwerpen. Het spelen krijgt daardoor meer betekenis. Het team waar ik mee op pad ga, is nog net geen familie. We zijn vaak onderweg en dan is het fijn dat het zeker niet saai is in de bus. Elke ochtend is het weer een feestje."

Ben van Bokhoven (acteur bij Tg Zwerm sinds 2010)
> “Het tofste aan het spelen bij Zwerm zijn natuurlijk naast de fantastische collega's en de toffe voorstellingen en ook elke keer weer de leerlingen. Je ziet leerlingen een reis doormaken van: “Een voorstelling? Dat zal wel saai zijn.” tot “Bedankt voor het interessante gesprek en leuke voorstelling.”. Daar haal ik keer op keer de energie vandaan om te spelen.”

Neal Jansen (acteur bij Tg Zwerm sinds aug. 2023)
> “Het leukste aan spelen bij Theatergroep Zwerm is voor mij de afwisseling die ontstaat door hoe de voorstellingen worden gespeeld, midden tussen de leerlingen, die reacties (kunnen) geven, waardoor je elke keer alert moet blijven. Je speelt elke keer een net iets andere voorstelling, terwijl je wel dezelfde belangrijke informatie deelt met een jongere generatie. Dit zorgt voor een uitdaging in je acteursvermogen tot spelen in het moment en improvisatie. Daarnaast werken we met een supergezellig team dat altijd voor elkaar klaarstaat. Kortom nooit een saai moment en zeer betekenisvol werk.”

Rozemarijn van der Kaaij (acteur bij Tg Zwerm sinds aug. 2020)
> “Acteur bij Zwerm zijn is fijn, omdat er veel vertrouwen in je is. Je werkt met een ontzettend leuk team dat je sneller als vrienden dan als collega's ziet, waardoor de voorstellingen altijd een feestje zijn om te spelen!”

Karlijn van der Schaaf (acteur bij Tg Zwerm sinds dec 2016)
> "Omdat het publiek het meest dankbare publiek is wat je je maar kunt wensen. Spelen voor kinderen in hun eigen klas is een feestje!"

Fee Reynaert (acteur bij Tg Zwerm sinds aug 2020)
> "Bij Zwerm krijg je de ruimte om te ontdekken welke uitvoeringsvorm het beste bij jou past, maar wel met de juiste tools en richtlijnen. Natuurlijk is het als acteur enorm fijn om zoveel te kunnen spelen en hierdoor financieel sterk te staan. Ik ben dankbaar voor dit werk en het heeft er voor gezorgd dat ik zowel binnen Zwerm als daarbuiten als maker erg gegroeid ben."

En nee, niet allemaal stonden ze te springen om in educatieve voorstellingen te komen spelen. Ze wilden gewoon spelen, hadden werk en geld nodig of hadden even niets of deden gewoon auditie met het idee 'misschien is het wat'. Maar zoals je kunt lezen, doet iedereen zijn werk bij Tg Zwerm met veel plezier en 100% inzet. Volgens mij spreken de quotes voor zich. 

Lijkt het je wat om ook bij dit geweldige team te horen? Wil jij als professionele acteur aan de slag bij een ambitieuze theatergroep? Wil jij werk met veel vrijheid, verantwoordelijkheid en ontwikkelmogelijkheden? Ben je niet bang voor pubers? En wil je graag een steentje bijdragen aan de ontwikkeling van jongvolwassenen? Dan ben jij onze acteur! Kom auditie doen en wordt onderdeel van ons vaste acteursteam.

Leuk extraatje: alle teamleden mogen gebruikmaken van de faciliteiten van Op de eerste rij. Het kantoor en de studio in Broedplaats Bogota maar ook alle gezamenlijk kennis, kunde en netwerk. Kortom een warm bad met uitstekende ontwikkelmogelijkheden!

Check [hier](https://www.opde1sterij.nl/vacatures/) de vacature!